《高島斷易》18-蠱

[![=18山風蠱](http://upload-images.jianshu.io/upload_images/6831688-82d8f8e1bbc836d9..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001837) 

此卦［巽］下［艮］上，［艮］為山，［巽］為風，山下有風之象。

風者，空中之氣，流通氣候，往來寒暑，發育萬物者也。

今風入山下，閉息而不得振，風不通，則物腐而生蟲。

又［巽］為臭、為氣，［艮］為止、為覆器，
［艮］上［巽］下，是藏臭物於器中，復從而覆之也，故腐敗而生蟲。

一蟲而化為三，愈生愈多，蟲在冊中無所食，遂同類相食，是亂之義也。

「蠱」字從三蟲在一皿中，故《春秋傳》曰：「皿、蟲，為蠱。」

朱子曰：「言器中聚那毒蟲，教他自相並，總是敗壞之意，故名此卦曰蠱。」

《說文》：「腹中蠱，悔深所生。」故又有淫溺惑亂之義；
又轉訓事，或為「修飭」之義。

《序卦傳》曰：「蠱者，事也。」

《雜卦傳》曰：「蠱者，飭也。」

凡遇蠱敗，必有謹飭修治之事，猶訓亂為治之意。
是以卦名取「敗壞」之義，爻辭用「為事」之義也。

**蠱，元亨，利涉大川。先甲三日，後甲三日。**

**蠱，壞之極也。
壞極必當復治，則必有治蠱之才應世而出焉，得此治蠱之才，則足以致元亨矣。**

**凡用才以圖治，猶用舟楫以涉川，
《書》曰：「若涉大川，用汝作舟楫。」此之謂也，故曰「利涉大川」。**

**「先甲」「後甲」，諸儒之說紛如，
馬氏以卦位言，子夏氏以癸丁言，盧氏以［賁］與［無妄］變卦言，
鄭氏取用辛用丁之義，蘇氏據盡巳盡亥之說，皆各執一見。**

**《全書》獨以先三後三，為六大己終，七日更始，取［復卦］「七日來復」之義。**

**簡端曰：「甲，事之始；庚，事之變，蠱亂極而復治，故曰甲，巽化陰而歸陽，故曰庚。」
此說最精確。**

**程氏謂「先甲三日」，以窮其所以然，而處其事，「後甲三日」，以究其將然，而為之防；
其說亦通。 **

**《彖傳》曰：
蠱，剛上而柔下，巽而止，蠱。** **蠱，元亨，而天下治也。利涉大川，往有事也。
先甲三日，後甲三日，終則有始，天行也。**

**此卦［艮］一陽在上、二陰在下，［巽］二陽在上，一陰居下，
內外陰陽不交，內志不決，外行不健，因循坐誤，
此所以漸積而成蠱也。蠱則安得元亨？**

**所謂「元亨」者，必使蠱之壞者復完之，蠱之塞者復通之，斯元亨而天下治矣。**

**《序卦》曰：「蠱者，事也。」
飭蠱則必有事，往則不能無險，險莫如大川，以飭蠱而往，涉無不利焉。**

**「先甲三日，後甲三日」，先、後，即終始也。**

**原其蠱之始，要其蠱之終，先不敢荒，後不敢怠，惟曰不足，終而復始，
是非天行之健者不能也。此飭蠱之全功也。**

**以此卦擬人事，我［巽］而從，彼［艮］而止，意氣兩不相通。**

**意氣不通，則彼我不能合而成事，因循苟且，事必敗壞，亦勢所必至也。**

**譬如木朽則生蛀，穀久則變蠱，此［蠱］之象也。**

**［蠱］為後天之卦，［艮］［巽］與［乾］［坤］易位，
是父母老而子用事，故六爻中，五爻皆言家事。**

**初爻幹父蠱而承意；二爻幹母蠱而得中；
三爻幹之，雖有悔而五咎；五爻幹之，以「用譽」而承德；
唯四爻以「裕」而「見吝」，是失於順也。**

**凡人事以孝為首，即家事而推之，無事不當如是也。**

**至上爻居蠱之終，獨善其志，而不言飭蠱，
蓋將守其志而治身心之蠱，擴其志而濟萬世之蠱，是則人事之大者。**

以此卦擬國家，上卦為政府，下卦為人民，
［艮］上［巽］下，一高一低，尊卑懸殊，上下隔絕。

臣下逡巡畏縮，而無振作之才，人君因循苟且，而乏有為之志，
禍亂之萌，已伏治平之中，自此而百弊生、萬事隳，是［蠱］之卦名所由起也。

然當蠱之時，要心有幹蠱之才，而蠱乃可治。

《象》曰：「蠱，君子以振民育德。」蓋以振起其民，育養其德，為飭蠱之要道也。

此卦六爻，皆言齊家，不及治國，要之齊家，即所以治國，無二道焉。

初爻之幹蠱「終吉」，如管仲之相齊桓，孔明之輔後主是也。

二爻之幹蠱得中，如周勃之事高后，狄相之事武后是也。

三爻之幹蠱「無咎」，如伊尹之相太甲，終得復位是也。

四爻之裕蠱「見吝」，如李勣之不諫易后，終至釀禍是也。

五爻之幹蠱「用譽」，如周公之相成王，終成興周是也。

若上爻「高尚」，則如許巢之不受天下，夷齊之食周粟是也。

後世君臣，思艱圖治，所當凜「先甲」「後甲」之懼，守成始成終之道，
用震之動，法乾之健，斯「元亨而天下治」矣。

不然，柔順而自安，退止而不前，蠱壞日深，雖有善者，亦難保其後矣。
可不懼哉！可不慎哉！

通觀此卦，
［艮］以剛止在上，上亢而不下濟，
［巽］以柔入在下，下卑而不上承，剛柔不接，兩情乖隔。 下者愈卑而愈巽，逡巡不進，上者愈高而愈亢，忽略苟安。

其中日積日敞，漸積漸壞，內腐而外朽，其破敗有不可救藥者矣。

故曰：「剛上而柔下，巽而止，蠱。」是自卑於內，苟止於外，所以成蠱也。

古書曰：「流水之不腐，以其逝故也；戶樞之不蠹，以其運故也。」
故器欲常用，久不用則蠹生；體欲當動，久不動則疾生。
則知蠱之生由於止，其所由者非朝夕矣。

《象》曰：「山下有風，蠱。」風欲行，遇山阻而止，旋轉於山而不能達。

風字從蟲，故曰蠱以風化。君子欲治其蠱，則莫如「振」，「振」者，動而不止也。

「振民育德」，即「明德」「新民」之道也。是以諸爻皆曰「幹」。

「幹」者，植立之謂，所以飭治而附起之，
其義與「振」同，皆反夫止而用之也，反夫止則蠱治矣。

若四爻之「裕」，是益其［蠱］也，故「吝」。

五爻皆言「幹蠱」，有子道焉。

上爻居五爻之上，處一卦之極，有為父之象，故不言「幹蠱」。 以「幹蠱」之事，屬之五爻之王，諸爻之候，而上爻不復事其事， 故曰「不事王侯，高尚其事」者，謂其事更有高出王侯之上者也。 是將以一言而為天下法，一行而為天下則， 其不言治蠱，而所以治蠱者，其道可為萬世法則，故《象》曰「志可則也」。

若以「不事王侯」，謂隱居高尚者所為，仍蹈苟止卑巽之習，非飭蠱，適以滋蠱矣，
於爻義未合。

總之此卦，五爻所言，稱「父」、稱「母」、稱「子」，皆家事，
上爻則曰「王」、曰「侯」，乃國事。

邱氏日：「以此為子，是諍父之子；以此為臣，是諍君之臣。」此言得之矣。 

**《大象》曰：山下有風，蠱。君子以振民育德。**

［小畜］「風行天上」，［觀］「風行地上」，［渙］「風行水上」，
無所阻，故皆曰「行」。

［蠱］「山下有風」，風遇山而止，故曰「有」。

「行」在外也，「有」在內也，在內必鬱而不宣，鬱久則壞，語曰「蠱自內生」，此也。

君子當此，以之振起其民，養育其德。

［艮］之止者使之動，［巽］之入者使之出，
將推己之德化民，民亦感其德，而振發有為，得以革去舊染之汙，
「日新其德」，此君子治蠱之能事也。如是而蠱濟矣。 

【占問】

*   問時運：目下好運方來，須力圖振作，可改舊觀。
*   問商業：防貨物堆積致壞，宜急起販運出售。
*   問戰征：屯營宜就曠地，不宜近山，防有風鶴之驚。
*   問家宅：須整肅門庭，凜誨淫蠱惑之戒。
*   問疾病：防巫蠱咒詛，或腹患蠱毒之症。
*   問訟事：想是聽人蠱惑所致，急宜罷訟。
*   問婚嫁：恐有男女私情。
*   問失物：其物已壞。
*   問出行：防阻風。
*   問六甲：防有異胎。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，幹父之蠱，有子，考無咎，厲終吉。**

**《象傳》曰：幹父之蠱，意承考也。**

「幹」者，木之正幹，得枝葉以附立之，所以維持木身也。
故稱人能耐事負重任，曰「幹事」。

蠱者，事也，「有子」者，讚美之詞，即所謂有子克家是也。

「考」者，父也，殁日孝。蠱者，物腐蟲生之謂，其所由來，非一朝一夕之故，
是以蠱之諸爻，皆繫父子而言之。

孝子家庭之間，不幸而父有蠱，蠱而待幹，子心戚矣；
然幸而得幹，則「考無咎」，子亦得以無厲，故吉。

【占問】

*   問時運：好運初交，克勤克儉，克光前業，吉。
*   問商業：舊業重興，必多獲利。
*   問家宅：想是祖先舊宅，當改造重新，大利。
*   問戰征：如勾踐復吳，子胥伐楚，必獲重興。吉。
*   問訟事：前不得直，復宜上控，無咎。
*   問疾病：雖危無妨，若無子者，占此不利。
*   問婚姻：佳兒佳婦，吉。
*   問六甲：生男，必能興家，吉。

【占例之136】

和歌山縣材木商某者，初次伐採材木，運售東京大阪等處，後得金主，業亦大振。 時東京被火，某商適有材木到東京，大得利益。
由此多財善沽，愈推愈廣，不料偶罹感冒，遂陷重症，二十餘日而死。

在家一妻一子，子男年才十五，一切遺產，如在山之材木，及運往他處之材木，
並運送船隻，與金錢出入等款，當時某商一人自主，妻子皆不詳悉也。

一日訪余，告以情實，乃為其子一筮。得［蠱］之［大畜］。

爻辭曰：「初六：幹父之蠱，有子，考無咎，厲，終吉。」

斷曰：

此卦山下有風，風者鼓動萬物者也。
風在山下，止而不動，故鬱蒸生蟲，有群蟲相食之象。

今占得此爻，顯見汝父死後，所有採伐材木等，壞耗殆盡。
今汝雖幼弱，當思繼續父業，身當艱難，非常勤勉，
彼金主亦將感汝之志，出力援助，一切所存材木，并遺金之款，皆可收納也，
謂之「幹父之蠱，有子，考無咎，厲，終吉」也。

後此子果能勉承舊業，益增興旺。

【占例之137】

明治二十五年(1892)，熊田某養子某，占家政得失，筮得［蠱］之［大畜］。

爻辭曰：「初六：幹父之蠱，有子，考無咎，厲，終吉。」

斷曰：

此卦以長女嫁少男，有一家嗣續之象。

在養父負債，非一朝一夕之故，積弊之所由來久矣。

初六者，蠱之初，其弊未深，處之不難。
是子受父債，力當抵償，故曰幹蠱，有子，父無咎也。

「幹」者，謂負擔其事而處之也；「厲無咎」者，謂雖危終無咎也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，幹母之蠱，不可貞。**

**《象****傳****》曰：幹母之蠱，得中道也。**

「幹蠱」之解，見初爻下。
此爻體［巽］，以剛中之才，上應六五，［巽］順而得中道者也。

初爻言「考」，二爻言「母」，是父殁而母存也。

蠱六爻，稱「父之蠱」四，稱「母之蠱」一，蓋以婦人無專制也。
在亞細亞古來所戒，如《書》所云：「牝雞司晨，惟家之索」是也。

九二以剛中諫其母，故曰「幹母之蠱」，必若凱風七子之歌，斯為得矣。

以此卦屬之君臣，則二爻為大臣，五爻必是幼主，或母后也。

幼主則為周公之相成王，過撲伯禽，勸進豳風，皆以婉轉開導，期歸於善是也。

女主則為陳平、周勃之輔呂后，狄仁傑、婁師德之相武后，從容巽順，輔翼國政，
不使蠱時至大壞者也。

蓋治蠱固不可過柔，亦不可過剛，過剛則傷恩，過柔則流慢。

此爻剛得其中，故能酌量損益之宜，有用剛之實，無用剛之跡，
以柔濟剛，彌縫得法，自不致蠱之復熾也，故《象傳》曰「得中道也」。

【占問】

*   問時運：目下貴將順調劑，不可草率。
*   問商業：防有舊債積弊等事，宜寬緩調處。
*   問家宅：恐有母黨擅權啟釁，宜忍耐善處。
*   問戰征：防有陰險，不可直進。
*   問疾病：壯年防是瘧母痞塊等疾，小兒或是胎氣不足，宜服柔和之劑。
*   問行人：在半途，後曰可歸。
*   問失物：得。
*   問婚姻：當得佳婦。

【占例之138】

友人某來告曰：「余之親族某殁後，因其家所關，親族將為之集會妥議，苦難處分，
意見未決，為請一筮。」筮得［蠱］之［艮］。

爻辭曰：「九二，幹母之蠱，不可貞。」

斷曰：

［蠱］者、山下有風，剛柔不接，有因而生蟲之象，
［巽］為風，為長女，［艮］為山，為少男，是寡婦幼子主家政也。

「蠱」者，腹中之蟲，淫晦而生，且有淫惑之事。
今親族若欲顯發其隱事，勢必至破裂，其蠱之禍益甚。

二爻曰：「幹母之蠱」，必其子自能處分也，宜緩待四年後，小子長成，蠱將自絶矣，
今尚非其時也。

友人聞之，感曰：親族某氏，以若干資金，開店於橫濱，勤勉得力，獲資二十萬元。
其妻殁後，納藝妓為妾，生一子，今才十歲。
某氏殁後，因子尚幼，以母主家事。
母與某伙共營其業，遂與私通，因專委家事於某夥，
親族皆不懌之，於是某夥將割其資產之半，以為己有，故親族相會為之妥議，苦難處分。

今得此占，始知處置之法，容俟四年之後，其子成立，相扶協議，自能整理舊業也。

後遂依爻定。

【占例之139】

占明治三十年(1897)教育氣運，筮得［蠱］之［艮］。

爻辭曰：「九二，幹母之蠱，不可貞。」

斷曰：

此卦山下有風，風為巽，入山為艮止，是風在山中，入而不出。 風字從蟲，故致久鬱生蟲，蟲無餌，則同類相食，故名曰蠱。 就國家上見之，是風化不通，人心敗壞之象。

夫人有身有心，故教育亦即在治身治心兩事。
治身首重衣食起居，治心首重仁義道德。
人人不乏衣食起居，則恆產充足，自不至流為匪僻；
人人得知仁義道德，則恆心完善，自可以共學聖賢，
小之得一家團聚之樂，大之啟國家裕泰之休。

我國屹立於亞細亞洲中，土地延長，膏腴寒暖，皆適其宜，
不仰他國之物，而國用充足，禮教修明。
二千餘載以來，君王則聖聖相承，人民則熙熙樂業。
且全國子民，多係天家支派，中世天子賜臣下源、平、藤、橘四姓，
其實皆出於皇族，故民之見王室，猶支庶之於大宗，其相愛相戴之情，無異骨肉。

迄至武門專權而後，皇威不振，紀綱紊亂，然猶如兄弟鬩牆，終未嘗覬覦王室也，
以視他國僭奪相循，以天位作傳舍者，大不相同。
而所以歷久不替者，由全賴此治身治心教育之澤，得以綿延耳。

今自維新以來，風教一變，竟新尚奇，見異思遷，
行則有鐵道，居則有電燈，海有輪舶，陸有電線，鑿礦採金，通商開埠，
視萬國如一家，以四海作比鄰，則效泰西，日新月盛。

所謂富強之業，未始不今勝於古，而獨於教育之法，竊謂今不如古也。何則？
以今慕習歐美學術，使少年英敏子弟，往習其業，學成歸國，即奉為師長，以教授在國之子弟。
彼儼然為師者，三五年間，才學得歐洲奇異之浮文，全般拋棄我國向來身心之實學。
凡子弟受其薰陶者，不由智識之順序，不關長幼之秩序，
曰自由，倡利己，徒以優勝劣敗、弱肉強食為天則，不復知有仁義道德之天賦。
於是身教不謹，心術日壞，為子者不言孝，為臣者不言忠，為弟者不言悌，為友者不言信， 殘忍狠毒，汨沒天良，甚至視父母如路人，等兄弟於秦越，作亂犯上，無所不為，
其弊有不勝言者矣。

閱今《日日新聞》所載，殺人、盜財、奸淫、詐偽等事，風俗之壞，渾如蠱毒人心，不可救藥。
此教之來，起自泰西；西，陰方也，故謂之母蠱。
染蠱已深，未可剛克，故曰「幹母之蠱，不可貞」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，幹父之蠱，小有悔，無大咎。**

**《象****傳****》曰：幹父之蠱，終無咎也。**

「幹蠱」之解，見初六下，至九三而蠱已深，非有陽剛之才德，難革此弊。

此爻承父破壞之後，若復因循坐視，不思補救，是長父之惡，非為子之道也。

然過剛不中，或徑情直行，欲補父過，致傷父心，亦未免有悔也。

非剛陽之才，未易言幹，幸能幹之，雖「小有悔」，可「無大咎」，
謂之「幹父之蠱，小有悔，無大咎」。

「小有悔」者，所以警之也；「無大咎」者，所以勸之也。

「小有悔」者，固非善於事親，若因悔而不幹，則咎益大矣。

是以三爻幹而有悔，終勝於四爻之裕而得吝也。

【占問】

*   問時運：目下宜痛革前非，縱小有挫折，終得有濟。
*   問商業：宜重興舊業，改立章程，或有小失，必得大利。
*   問家宅：死棟宇年久，多致槁腐，毋惜小費，急宜改造。
*   問戰征：剛武直進，未免小敗，然必無大害。
*   問失物：得則必得，防有小小口舌之災。
*   問六甲：生男，但生下小孩，未免小有疾厄。
*   問疾病：無妨。

【占例之140】

某會社社長某來，請占會社之盛衰，筮得［蠱］之［蒙］。

爻辭曰：「九三，幹父之蠱，小有悔，無大咎。」

斷曰：

蠱者，風在山下，為空氣不通，有因而生蟲之象。

以會社見之，社業不振，物品資本，不能通融，社員中因之生紛議也。

今占得此爻，知此社之失策，由舊而來，欲挽回之，深慮其難。

在本年雖多失策，至年度決算，可無大差，明年為緊要之時。

今後社員當拮据黽勉，除去舊弊，維持社運。

至明後年，可奏實功，定卜社運之盛大也，謂之「幹父之蠱，小有悔，無大咎」。

父蠱者，謂此弊承前而來也；明年者，指第四爻，
明後年者，指第五爻，可就四五兩爻之辭觀之。

社長聞之曰：占筮可謂適當矣。
本年以社員因循，致社業不振，而釀損失。
社員中且有不適其任者，每啟蠱惑，以及危殆，故先罷用其人，以僕自任。

如貴占料知明年社運之困，生於今日，可卜明後年之隆盛也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，裕父之蠱，往見吝。**

**《象****傳****》曰：裕父之蠱，往未得也。**

「裕」者、寬也，與「幹」相反。

「裕父之蠱」者，謂因循苟且，憚於改作，是寬容其蠱而蠱益深也。

此爻以柔居柔，不能有為，
爻至四，蠱已過半，治之宜如救焚拯溺，迅速從事，斯克有濟。

父既柔懦而積成其蠱，子復柔弱而不能救，持是以往，必見吝也，
故曰「裕父之蠱，往見吝」。

此爻變則為［鼎］，［鼎］九四之辭曰「鼎折足，覆公餗，其形渥，凶」，
亦可見其益吝也。

初六、六四，共陰柔，同當幹蠱之象，而爻辭不同。
初六居蠱之初，其敗未大，故雖陰柔，其功易成，是所以為吉也；
六四蠱敗過半，其壞較甚，而猶氣餒力屈，不能貞固幹事，是以見吝也。

【占問】

*   問時運：運亦平常，但一昧因循，終致自誤。
*   問商業：徒知守常，不知革弊，長此以往，難以得利。
*   問戰征：威不肅，令不嚴，未可前往也，往必見敗。
*   問家宅：父業雖裕，敝敗已深，難保其往也。
*   問疾病：外形尚裕，內患已深，不急圖治，後必莫救。
*   問六甲：生女。

【占例之141】

友人某來，請占富豪某氏之家政，筮得［蠱］之［鼎］。

爻辭曰：「六四，裕父之蠱，往見吝。」

斷曰：

此卦山下有風，風者鼓舞萬物而助生育者也，山者止而不動者也。
今「山下有風」，則風入山中而生蟲，謂之蠱。

以人事見之，
則風者過而不留，為見識不定之人；
又山者止而不動，為精神萎靡之人。
如此之人，不能振作大事，徒貪目前小利，甚至與親友相殘，是人中之蠱也。

四爻以陰居陰，才智鈍而氣力弱，無義無勇者也，
當此蠱壞之家，不能奮然用力，扶弊救衰，而猶優柔偷安，坐視蠱敗，
雖在豪家，難保資產，謂之「裕父之蠱，往見吝」。

某聞之曰：某富豪之父，雖以勉強興家，因無子，養親族之子為嗣。
此子智識尋常，遠不及父。
當承家之初，雖小有負債，本有資產可抵，乃少年子弟，忽為富豪，
愚而自用，不聽人言，遂至破敗其產。占辭切當，真可感服。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，幹父之蠱，用譽。**

**《象****傳****》曰：幹父用譽，承以德也。**

此爻以柔居剛，又得中而居尊位，與九二剛中之賢臣，陰陽相應，
專心委任，仗翼為輔弼，匡救壞亂之舊弊，故曰「幹父之蠱」。

五爻君位，爻辭曰「父」，知帝王必有父也。
卦中初三兩爻，皆曰「幹父之蠱」，三則曰「有悔」，故僅得免咎；
初則「考無咎」，故曰「終吉」，不可謂非幹之善者也。

至五爻不特其父無過，且因而得譽，補其過，更揚其名。 
惡歸己而善歸親，其曲委彌縫，非善繼善述者不能臻此。

《象傳》曰：「幹蠱用譽，承以德也」，
蓋「幹蠱」則可以才濟之，「用譽」則必以德承之，故曰「承以德也」。

【占問】

*   問時運：雖門祚衰薄，能自振作，自足立身揚名。
*   問商業：舊業雖不甚佳，此番從新改作，必能獲名獲利。
*   問家宅：祖遺之產不厚，幸能擴充前業，必至光大門楣。
*   問戰征：能克復城池，軍聲遠播，吉。
*   問疾病：當延名醫治之。
*   問六甲：生男。
*   問嫁娶：定是名門貴族。

【占例之142】

友人某來，請占某豪家改革，筮得［蠱］之［巽］。

爻辭曰：「六五，幹父之蠱，用譽。」

斷曰：

蠱謂食貯器中，覆之而風不通，腐敗生蟲之象。

以國家擬之，必是幼主承統，深居九重，不接外臣，母后垂簾，掌握朝政，
於是小人充朝，君子退野，為宵小蠱惑之時。

今六五之君既長，與九二剛健之大臣，陰陽相應，立策定謀，洗除國家積年之舊弊。
當其改革之際，尤為非常之戒嚴，前後七日，兢兢業業，謹慎周密，
謂之「先甲三日，後甲三日」也。

想在豪家家政改革，亦同此理。
某豪商內政之弊害，非一朝一夕之故，今得善良之夥友，洗除積年之宿弊，必能奏改革之功也。

然此事宜剛不宜柔，宜速不宜緩，不出七日，當果決專斷，謂之「幹父之蠱，用譽」。

友人聞之大感，云主人夫婦以下，皆已允可，僅僅數日，已得斷行。後果能充復其舊資。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，不事王侯，高尚其事。**

**《象****傳****》曰：不事王侯，志可則也。**

此爻為成卦之主，以剛明之才，居［艮］止之極，不比九五，亦不應九三，逍遙於外。 高居卦極，不關世之毀譽榮辱，其清風高節，足以振起頹俗，激動人心，
其益世豈鮮少哉！九五者、王也，九三者、侯也，不比應之，
故曰：「不事王侯，高尚其事。」

上九高尚，固非放情物外者所可託也，是不僅治一時之蠱，實足治萬世之蠱也。
其志之可則，豈有過哉！故《象傳》曰：「志可則也」。

一說：此卦自初爻至五爻，皆以蠱言，不言君臣，而言父子，
人臣之事君，與人子之事父一也。

此爻位居最上，獨以「不事王候」言者，蓋非君非君、亦非子，是身居父位者也，
故高尚其志，不復事天下之事，而其志之所存，實足為天下法則者矣。

凡讀《易》者，須先熟察其卦爻之象，與卦爻之時，然後能讀得其辭義也，
不然而徒拘泥文字，雖終身讀《易》，不能得其要。

如此爻《象傳》，無難得其旨，何則？
「不事王気，高尚其事」之人，雖有才德，不為人所知，不為世所用，
古今來亦不乏其人。

若必指是等人，而稱之曰其「志可則」，則聖賢君子之用世者，反將日其志不可則，
不幾大妨名教，有害綱常者乎？

蓋上九備陽剛之德，居全卦之極，當此蠱壞日甚，不忍坐視天下，
是以自初六至六三，奮振其才力，以濟時艱，以光前業；
迨蠱壞既除，人人得浴太平富貴之澤，上爻獨脫然勇退，「不事王侯，高尚其事」，
是見幾而作之君子也，其志豈不可則哉！

【占問】

*   問時運：宜以退為進。
*   問商業：目下貨價，必將逐漸增高，不必急售。得利。
*   問家宅：宜傍高阜之地，吉。
*   問疾病：卦為歸魂，恐天年有阻。
*   問婚嫁：必是女貞男良，天緣巧合。
*   問戰征：想已值戰勝凱旋之時。
*   問出行：宜行商，不宜求名。

【占例之143】

友人某來，請占某貴顯之氣運，筮得［蠱］之［升］。

爻辭曰：「上九，不事王侯，高尚其事。」

斷曰：

蠱者，由風入山中，鬱積而生者也。
以國家擬之，政府為山，有高傲之象，人民為風，有卑從之象。
一高一卑，兩情不洽，渾如物入器皿中，風息不透，濕熱鬱蒸，變腐成蠱，同類相食也。

曩年外交未通，攘夷鎖國時之政略，恰相似也。
然當維新之際，二三雄藩，首創改革，奮發有為，
在幕府諸士，悲墜祖先之遺業，慷慨切齒，欲一死守之，戰爭不止。

是時某貴顯，能洞見內外之大勢，調劑兩間，以樽俎息干戈，不使內懮外患，一時並起，
是誠治蠱之能臣，非庸庸者所能及也，其功不亦偉哉！

今占得此卦，值上爻之位，即為某貴顯功成身退之象，謂之「不事王候，高尚其事」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
