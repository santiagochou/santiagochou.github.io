《高島斷易》14-大有

[![=14火天大有](http://upload-images.jianshu.io/upload_images/6831688-c275a3a73e319e78..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35998961) 

「大」字，從「一」從「人」。「一」者、天也，以人貫天，天人一致，所以謂「大」也。
「有」字，從「又」從「月」，又手也、持也。月漸漸生光，滿則光大，有［大有］之象焉。

此卦［離］上［乾］下，［離］作「炏」，［乾］作「三」，合作【炏三】字。

卦位六五、一陰居尊，五剛之大，皆為尊位所有，故曰「大有」，遂以［大有］名卦。

陰小陽大，陽為陰所有，宜曰「小有」，
不知爻雖陰、位則居陽，五剛為九五主陽位者所有，故不曰「小有」，曰「大有」。

**大有，元亨。**

**《正義》曰：「柔處尊位，群陽並應，能大能有，故稱大有。」**

**「元」為善之長，［大有］得［乾］之元，以流行成化，故以「元亨」歸之。**

**程子曰：諸卦「元亨利貞」，《彖》皆釋為「大亨」，恐與［乾］［坤］同也。**

**凡卦有「元亨」者四：［大有］［蠱］［升］［鼎］。**

**《彖傳》曰：
大有，柔得尊位大中，而上下應之，曰大有。** **其德剛健而文明，應乎天而時行，是以元亨。**

此卦下［乾］上［離］，［乾］者、天也，［離］者、日也，
是日在天上，遍照萬物，庶類繁昌，君心下交，賢才輩出，
物之大者、人之大者，皆歸我所有之象也。以其所有之大，名此卦曰［大有］。

［大有］者，包括宇宙之大而有之也。
卦中一陰五陽，五陽皆服六五柔中之德化，
故曰「大有，柔得尊位，大中而上下應之，曰［大有］」。 

「大中」者，猶曰「正中」也，從容中道，
見天子建中和之極，啟天下大順之化，柔能應天，故上下皆應之也。

六五之君，虛以容人，中以服人，明以知人，是以得獨擅［大有］之尊稱。

無論諸爻得位或失位，並無凶咎者，以其皆應六五也。

且內卦［乾］剛健，外卦［離］文明，
六五之君，應於［乾］九二，應乎［乾］，即「應乎天」也。

應天而時行，其德如是，是以「元亨」，不在上下五陽，而在六五一陰。

夫健而不明、則不能辨，明而不健、則不能決，唯健而明、乃足以保其［大有］也。

蓋「剛健而文明」者，德之體，存其德於身也；
「應乎天而時行」者，德之用，施其德於政也。

應天乃所時行，時行必本於應天，德本一貫，人君有如此之德，天下雖大，可運於掌上也。

「元亨」者，元即從［乾］元來，亨者、通也；
［乾］健［離］明，居尊應天，是得「元亨」之道也。

以此卦擬人事，凡人處世，貴賤尊卑，各從分限，有所宜有，故各宜保其所有。

然求［有］之道，又宜出於公，而不宜溺於私也；又宜取諸遠，而不宜拘於近也。

私則情意繫戀，而［有］必不正；近則見識狹隘，而［有］必不廣。

譬如求學，當擴其識於上下古今，而識斯大也。 譬如求財，當搜其利於山川海陸，而利斯大也。

然必健以行之，而無或自感；明以察之，而無為所蔽。

德則應乎天，行則合乎時，如是以求［有］，
則我之所有，可包括夫天下之有；天下所有，皆統歸於我之所有，
庶幾所有者皆公而非私，亦可即近而及遠矣。此謂之「大有、元亨」。

人能玩味《易》象，
凡其作事，順天而無違，出於公不溺於私，取諸遠不拘於近，是即［大有］之道也。

以此卦擬國家，六五一陰在天位，而撫育五陽。

［乾］為富、為正大；［離］為福、為公明；
具此公明正大之德，即未嘗富有天下，而其量已足包天下矣。 《繫辭傳》所謂「富有之謂大業」是也。

《周易》六十四卦中，一陰五陽之卦凡六，
而一陰占君位者，唯此一卦，是以能得［大有］之名也。

故［大有］之世，六五之君，虛己而撫育萬民，集臣民之賢者，使之從大中之政。

九四為近侍之臣，以明哲而有為；九二為正應之臣，剛健而多才；
六五能信任不疑，凡臣民之有為有才，皆得收用其效，而若己有之者也。

製作盡善者，元也；治化四達者，亨也。

是以其政公明正大，德被四海，天下之事，各得其理，天下之民，各得其所，
國富民裕，上熙下安，世日進者文明，治堪追者康樂。

撫此良庶之人民，大起富強之國勢，
納四海之廣於利用厚生之中，圖天下之大歸一道同風之俗。 凡下民身家衣食，皆得被其澤，使不敢自私自有，咸欲以所有舉之於上也。 是之謂［大有］，謂之「上下應之」也。

［同人］之卦，文明之化行於下，庶民皆有君子之風，而無乖戾之俗；
［大有］之卦，文明之德備於上，天下咸被聖人之澤，而無缺陷之遺。 

［比卦］以一陽居尊，下應五陰，其應者皆繫民庶；
［大有］以陰居尊，下應五陽，其應者皆繫賢人。

得天下賢人而應之其德之所有，豈不大乎？

通觀此卦，
以五陽函一陰，一陰具離明之德，升五爻之天位，諸陽崇之，天子富有四海之象也。

［比卦］以一陽統五陰，受［師］之凌，宜繼亂用剛；
［大有］以一陰統五陽，受［同人］之後，宜繼治用柔。 

［離］火為陽精，與天同體，天體高而火炎上，高明無極。

上九「自天佑之，吉無不利」者，為君同於天之象。

六爻皆以貢上為義，初為民、二為臣、三為諸候、四為輔政大臣、五為天子、上為天人。

天子富有天下，天下百物之利，九壤之賦，皆天之所生。

五者，天之子也，以天之物，養天之子，造化之定理，誰得而干之！
士君子涉世飲啄皆天也，況其大者乎？此［大有］之占也。 

**《大象》曰：火在天上，大有，君子以遏惡揚善，順天休命。**

［離］為日，［乾］為天，日在天上，照見物之繁多，故曰［大有］。

夫「日在天上」，明至也，明至則公明正大，而善惡無逃。
君子體天，善則舉之、惡則抑之，慶賞威罰、各得其當，即福善禍淫之道也，
故曰「遏惡揚善，順天休命」。

其「遏惡」，使其有所懲也；其「揚善」，使之有所勸也。
民能懲惡勸善，天下豈有不治者哉！

夫天命之性，有善而無惡，「遏惡揚善」，亦不過順天命之本然。
推之討有罪，奉天之休命而遏之也；命有德，奉天之休命而揚之也。

五刑五用，怒非有私，五服五章，喜非有私，於是惡無不化，善無不勸，
［大有］之治，長保永久也。 

【占問】

*   問時運：目下亨通，如日在天上肴光明遍照之象也。
*   問商業：可放膽大做，有富有日新之象。
*   問家宅：必是祖基素豐，積善之家，宜誡勸子弟，培植善根，家業可永保也。
*   問戰征：主將星耀，賞罰得中，萬軍用命之象。
*   問行人：必滿載而歸，大利。
*   問六甲：生男。
*   問疾病：不利。
*   問訟事：主公明斷結，否則亦必和息。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，無交害，匪咎，艱則無咎。**

**《象傳》曰：大有初九，無交害也。**

「交害」者，涉害也。
九居一卦之初，雖卦屬富有，初陽在下，未與物交，所以未涉於害也，何咎之有？

凡處富有之時，易致自滿，滿則驕生，驕生則害即隨之，有害即有咎。

惟時時克思厥艱，思小心敬懼，有而不自以為有，
即出而無相交，必矢刻苦自勸之心，不敢稍存驕盈之念，故曰「艱則無咎」。

蓋富有本非有咎，在初時未交於害，以為「非咎」，則一交而遂得咎者，咎由自取之耳。

《象傳》曰「大有初九」，言當［大有］初爻，無所交涉，不關災害也。

一說，訓「無交害」三字，為國無交而害者，
蓋以初九之應在九四，兩剛相遇，其情不相得。此意亦可備一解。

【占問】

*   問時運：目下尚未交盛運，須刻苦自勉，待好運到來，自然得利。
*   問商業：想是基業初創，百貨未曾交辦，須要謹守其初，自得無害而有利也。
*   問戰征：必是初次動眾，尚未交鋒，須要慎始，自無後患。
*   問家宅：必是新富之家，艱難創業，自得後福。
*   問訟事：尚未投告，還宜和息為善。
*   問行人：尚未有歸志也。
*   問六甲：生男，產期尚遠。
*   問失物：一時難以即得，待久可有。

【占例之101】

佐賀縣士族深江某，余之親友也。
明治四年(1871)，從事紙石灰等商業，來橫濱為奸商所敗。
此人雖有才學，不慣商業，請余占後來氣運，筮得［大有］之［鼎］。

爻辭曰：「初九，無交害，匪咎，艱則無咎。」

斷曰：

此卦［大有］，足見後運昌盛。今九居初爻，是將近運來之時，故不免為小人所害。
雖近來有意外之損失，原來足下於商業本未慣習，雖有小害，未足咎也。

今謀出仕官途，將來必得升遷，但一值盛運，不思厥艱，咎必難免。

惟持盈保泰，雖有而不忘其艱，時時刻苦自勉，
以今日之苦，期他日之亨，即得他日之亨，又仍慮今日之苦，不忘其艱，則無咎也。
如是，則可長保其有矣，願足下勉之。

後果如此占。

【占例之102】

相識縣人永井某來，請占氣運，筮得［大有］之［鼎］。

爻辭曰：「初九，無交害，匪咎，艱則無咎。」

斷曰：

卦曰［大有］，已兆資產豐足之象，可欣可喜。
今得初爻，知為一時之初運，未得大利，若不思經營之難，稍涉驕盈，便干災害，萬宜戒慎。

就尊府論之，尊大人性情篤實，平時拮据勉勵，未能擴充家計。

足下意猶未滿，欲發一獲千金之念，幸此盛運初交，得此利益，是正大有之初爻也。
其辭曰：「初九，無交害，非咎，艱則無咎。」此「艱」字，最宜審慎。
蓋謂爻居初九，未與物交，是以「非咎」，一經交際，害即伏之，若不思克艱，咎必難免矣。
慎之勉之！

某氏一時雖面從我言，然年少意氣，不能自抑，漸耽驕奢，卒致敗事，遂即非行，而陷囹圄。
爻象垂誡，不爽如此，豈不可畏哉！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，大車以載，有攸往，無咎。**

**《象****傳****》曰：大車以載，積中不敗也。**

此爻以陽居二，陰陽剛柔，適得其宜。

當［大有］之時，居臣下之位，上應六五之君，
是具大有為之才，遇大有為之時，以一身而任國家之重者也。

二陰柔，是以能容，九陽剛，是以能行，象車。
初三兩剛，比輔於左右，為「大車」，故曰「大車以載」謂其才之足以任重而行遠也。

二以剛中之德，恢有容之量，能以天下之人才，屬之於群，量才器使，
俾得各效厥職，而無有叢脞，故曰「有所往，無咎」。

占者如此，則位足以酬其志，德足以堪其任，上不負君之所託，下不失民之所望，何咎之有？

《象傳》曰「積中不敗也」，言大車得初三左右兩剛比輔，車體完厚，
雖積重於中，行遠而不敗，猶九二才力剛強，能肩當天下之重，斷無敗事之虞也。

此爻變則為［離］，［離］六二辭曰：「黃離，元吉。」可以參考也。

【占問】

*   問時運：目下正交好運，一路順風，無往不利。
*   問商業：販運貨物，貿遷有無，極之域外通商，無不獲利。
*   問戰征：利於陸戰，率軍直進，攻取皆捷。
*   問家宅：平安無咎，若謀高遷，更吉。
*   問疾病：宜出外就醫，吉。
*   問行人：因在外謀事，諸多利益，一時未歸。
*   問訟事：得勝。
*   問六甲：生男，逾月則生女。

【占例之103】

明治二年(1869)，友人來請占某貴顯氣運，筮得［大有］之［離］。

爻辭曰：「九二，大車以載，有攸往，無咎。」

斷曰：

此卦六五一陰居君位，統御五陽。
內卦為［乾］，乾綱獨攬，正大之象；外卦為［離］，離明普照，光明之象。
光明正大而有天下，謂之［大有］。

二爻具剛中之德，與六五之君，陰陽相應，能稱載天下之大任，輔佐天下之大業，
恰如大車運轉自在，謂之「大車以載，有攸往，無咎」。
據此爻辭，知某貴顯，後必當大任，奏大功也。

後果如此占。

【占例之104】

占明治三十二年(1899)，占德國之氣運，筮得［大有］之［離］。

爻辭曰：「九二，大車以載，有攸往，無咎。」

斷曰：

此卦五爻陰得中，統御五綱，
恰如德帝統御普國，眾民悅服，國中兵食完備，戰守咸宜，正國軍盛大之象。

今得二爻，其辭曰「大車以載，有攸往，無咎。」可以見矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，公用亨於天子，小人弗克。**

**《象****傳****》曰：公用亨於天子，小人害也。**

「亨」與「享」同。
「公用亨於天子」者，謂天子設筵，宴會公侯也。
九三與之，此爻居下卦之上，公侯之象。
九五之君，虛己下賢，一時四方公候，感化來賓，
如《詩》所詠「喜賓安樂，蓼莪湛露」之義是也，故曰「公用亨於天子」。

蓋諸侯之於天子，藩屏王家，天子喜其功，宴亨而勞之。
此爻以陽居陽，具純正之才德，可得如此寵榮。
若使小人當此，捧富有、擅威福、慢上淩下，必招禍患，安得與享禮之優待乎？

上無比應，君上必不信任，故曰「小人弗克」，《象傳》亦曰「小人害也」。

一說「享於天子」者，謂能以所有貢奉於君上。

凡土地之富，人民之眾，皆天子所有也，
諸侯謹守臣節，忠順奉上，撫育黎庶，以效屏藩，豐殖貨財，以資貢獻，
享之天子，以其有為天子之有也。 若小人而居此位，則私有其富，不復知奉公之道。 故曰「小人弗克」。此義亦通。

按：凡《易》辭
曰「先王」者，以「垂統」言；曰「帝」者，以「主宰」言；曰「天子」者，以「正位」言；
又「後」者，天子諸侯之通稱；曰「大君」者，天子之尊稱也。

【占問】

*   問時運：目下正當顯榮之時，利為公，不利營私。
*   問仕途：恰得寵任榮賞之象，若取賂必敗，宜慎。
*   問商業：不特得利，且可得名。
*   問戰征：有精賞三軍之象，得獲勝仗，恐於兵眾有損。
*   問家宅：有喜慶宴會之象，家食豐富，但使用婢僕中，須當留意。
*   問訟事：若為飲食起釁，恐難得宜。
*   問六甲：生男，主貴，但幼小時，防多疾厄。

【占例之105】

大阪有人某來，請占某豪商時運，筮得［大有］之［睽］。

爻辭曰：「九三，公用亨於天子，小人弗克。」

斷曰：

此卦［大有］，可知為富豪之家。
「功用亨於天子」者，為大臣寵荷君恩也。 在商人處涉王事，得官家優待，其象亦同。
商人而獲此寵遇，宜慎守其常，切勿恃勢怙寵，
不然，挾富有，假威權，恃寵而驕，必損資產。吉凶悔吝，唯在其人自取而已。

其後某富豪，管理某省用途金，與貴顯交往，
自負富有，頗招人怨，偶罹病死，不能辦償官金，致破其產。

【占例之106】

明治五年(1872)，土州人渡邊小一郎來，請占氣運，筮得［大有］之［睽］。

爻辭曰：「九三，公用亨於天子，小人弗克。」

斷曰：

［大有］之世，天子虛己用賢，金帛之出納委之臣下，
大臣為能謹慎任事，小人則必失奉上之道，故辭曰「公用亨於天子，小人弗克」。
足下今負擔鐵道局神戶出張所事務，出納金錢，最宜注意。

昔封建之世，士民共有義氣，往往有監守自盜者，則屠腹而謝其罪。
維新以來，刑法寬緩，人少廉恥，不可不深留意也。

後在神戶，某屬員為私買米市，偷用官金若干，
渡邊氏亦不免其責，且為救護屬員，借入某商人之金若干，以辦償官金。
後事發覺，與屬員某共處其罪云。

【占例之107】

江京虎之門，琴平神社宮司鴻雪爪者，余之知己也。

二十九年(1896)某月，來告曰：「頃日淺野侯爵罹大患，以其危篤，不堪憂慮，
請筮一卦，以占休咎。」筮得［大有］之［睽］。

爻辭曰：「九三，公用亨於天子，小人弗克。」

斷曰：

［大有］者，以示生命之有在也。
上爻為有之終，恰值歸魂，今占得三爻，病之用享，利在藥餌，知必昨良醫奏功也。

貧賤輩請良醫難得，良藥萬難。
「克」者，癒也，故在小人或防「弗克」，
在侯之家，良醫易招，即貴重藥品，亦易購覓，故謂之「王用亨於天子」。
如得天子賞賜之良藥也，病必無礙。

後果快癒，今猶無恙也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，匪其彭，無咎。**

**《象****傳****》曰：匪其彭，無咎，明辨皙也。**

「彭」者，盛多貌。
《詩》曰「行人彰彭」，曰「出車彭彭」，曰「駟騵彭彭」，曰「四牡彭彭」，
皆形容人馬之強盛也。

此爻以剛居柔，當［大有］之時，在執政之位，有剛明之才德，立眾賢之上，
與六五之君，陰陽親比，君上之眷顧至渥，寵遇殊盛，
所謂位極人臣，威權富貴，萃於一身，是處過盛之勢者也。
過盛則可危，唯能體［離］明，居柔善遜，見幾而避，
雖處其盛，以為非己之盛也，故曰「非其彭，無咎」。

《象傳》釋「無咎」，曰：「明辨晳也」，
「析」者、明之體，「明辨」者，得外卦［離］日之象。

一說以「匪」為「篚」，此爻威權之盛，天下之人，輻輳其門，非無贈賄之嫌。

身居大臣之地，運值［大有］之時，瑣瑣贈賄，何足動其心乎？是謂「非其彭，無咎」。

《易》之取象廣大，不容偏執一義也。

【占問】

*   問時運：必其平生為人所信服，且有威望，晚運亨佳之會也。
*   問商業：一時眾商信服，貨物通行，可永保其富有也。
*   問戰征：眾軍勇躍，威令遠揚，尤宜警備，以防敵軍。
*   問家宅：主一家和睦，恐有盜竊，宜備防也。
*   問失物：所竊者即信用之人，以威逼之，必交還也。但恐得而復失。
*   問六甲：生男。
*   問訟事：被告者必畏威而和。
*   問行人：如期而歸。

【占例之108】

親友某氏，以商業旅行，托余代襄其事。

一夜深更，其伙友某，突來哀泣曰：「有一疑事，而不知所措，請一占為解。
僕窮厄，今朝有一商來，領受金三百元，藏之簟笥，忘施鎖鑰，至夕檢取，不見其金。
或遺忘他所，搜索不得，於是檢查朝來出入，及在家者，其人皆夙所信任，無可疑者，
遺失所由，實不可知。」筮得［大有］之［大畜］。

爻辭曰：「九四，非其彭，無咎。」

斷曰：

卦名曰［大有］，知未出外，而在家中可知也。

又以卦擬全家，上卦者為二階，爻辭曰「匪其彭，無咎」，
「匪」者，盛玉帛之竹器，子宜速還，檢二階之竹器，必可得也。

某謝而去，少頃來報曰，果發見之於二階之竹器中也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，厥孚交如，威如，吉。**

**《象****傳****》曰：厥孚交如，信以發志也。****威如之吉，易而無備也**

「孚」者，所以通上下之情；「威」者，所以嚴上下之分也。 情不通則離，分不嚴則褻。

「交如」者，交接之義；「威如」者，威嚴之義。

孔子曰：「正其衣冠，尊其瞻視，儼然人望而畏之。」此之謂也。

此爻以柔中居尊位，虛心禮賢，下應九二，上下五陽，皆歸其德，故曰「厥孚」。

明良一德，朝野心，如良友之善交，故曰「交如」。
然君心貴和，而君體貴尊，所謂有儀可象，有威可畏，故曰「威如」。

蓋［大有］之世，在下者有協助之志，在上者又能誠信接下，足以感發之，
故《象傳》曰：「信以發志也。」
又《象傳》曰：「易而無備也」者，六五居群剛之間，獨用柔道，
未免為人所易慢，而無畏怖之心也。

【占問】

*   問時運：必其平生為人所信服，且有威望。晚運亨佳之會也。
*   問商業：一時眾商信服，貨物通行，可永保其富有也。
*   問戰征：眾軍勇躍，威令遠揚，尤宜警備，以防敵軍。
*   問家宅：主一家和睦，恐有盜竊，宜備防也。
*   問失物：所竊者即信用之人，以威逼之，必交還也。但恐得而復失。
*   問六甲：生男。
*   問訟事：被告者必畏威而和。
*   問行人：如期而歸。

【占例之109】

一日親友某來，請占氣運，筮得［大有］之［乾］。

爻曰：「六五，厥孚交如，威如，吉。」

斷曰：

此卦擬之於國家，六五柔中之君，備公明、正大、威信、溫和之德，
與九二陰陽相應，與九四陰陽相比，統御眾陽，以保大有之治。
以個人觀之亦同。

足下信用忠實之夥友，
虛己而容人，以眾之喜為己之喜，以眾之憂為己之憂，主僕相和，家政克行。
然有不可無威，無威則命令不行，國政然，家政亦然。
今當［大有］之時，預體此意，可注意恩威並行也。

某氏守之，家業益臻繁昌。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，自天佑之，吉，無不利。**

**《象****傳****》曰：大有上吉，自天祐也。**

此爻居［大有］之極，不居其有者也。
以剛在六五國君之後，可謂盡人事而待天命者也，是賢師傅也。

為能則天道，以計畫國政，使［大有］之君，應天時、統萬機、積德行，享有全盛之福。
此非「自天佑之」，豈能享其有哉！

所謂不期而自致者，當此時得天助之，凡百事業，無不吉利，故曰「自天佑之，吉無不利」。

夫聖人之作《易》，其畏在天助人歸，如云：「天之所助者、順也，人之所助者、信也。」
此爻之辭，可謂一言足以蔽三百八十四爻也。

【占問】

*   問時運：目下一路好運，萬事皆吉。
*   問商業：百貨皆獲利。
*   問家宅：一門福慶。
*   問戰征：即此一戰，軍功大捷，可罷師也。
*   問行人：即歸。
*   問疾病：默得神佑，吉。
*   問六甲：生男。
*   問失物：就高處尋覓，可得。

【占例之110】

明治十五年(1882)，占某貴顯氣運，筮得［大有］之［大壯］。

爻曰：「上九，自天佑之，吉，無不利。」

斷曰：

此卦如日之輝天，五陽之眾賢輔翼之，得見大有之治。

今占得此爻，積善積德，得自天佑，天下之事業，無不吉利，謂之「自天佑之，吉無不利」。

然此年某貴顯死去，以卦［大有］之終為歸魂，即謂之歸天也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
