《高島斷易》40-解

[![=40雷水解](http://upload-images.jianshu.io/upload_images/6831688-1c0ccb04701b4b44..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000945) 

卦體下［坎］上［震］，［震］為雷，［坎］為水、亦為雨，
［震］［坎］交錯，即成雷雨交作之象。

［坎］於時為冬，［震］於時為春，
自冬涉春， 雨水乍來，春雷始發，和風送暖，堅冰漸解。

天地鬱結閉塞之氣，一經雷雨鼓動，枯者生，蟄者起，無不解散而萌發也，
故名其卦曰「雷水解」。

**解，利西南，无所往，其來復吉，有攸往，夙吉。**

**［解］，緩也。**

**［坎］位北，［震］位東，自北轉東、而南、而西，是順天而行也，故曰「利西南」。**

**［解］，即所以解［蹇］，反東北而東南，倒［坎］［艮］而［震］［坎］，
［解］之西南，即［蹇］之西南，故其利同。**

**「無攸往」者，謂［蹇］解而難已平，無難則無所往，緩以養之，以俟來復，
是以「來復吉」也。**

**「有所往」者，謂［蹇］解而難猶在，有難則必有往，急以救之，不懈夙興，
是以「夙吉」也。**

**《彖傳》曰：
解，險以動，動而免乎險，解。** **解，利西南，往得眾也。
其來復吉，乃得中也。
有攸往，夙吉，往有功也。** **天地解而雷雨作，雷雨作而百果草木皆甲坼。解之時大矣哉。**

**按：「解」有兩音：一古買反，謂解難之初；一諧買反，謂既解之後。**

《序卦》曰：「解者，緩也。」險難既解，物情舒緩，故為［解］。

［解］所以解蹇也，止則［蹇］，而動則［解］。

凡遇險不可不動，動斯能免乎險也，免險則為［解］。

「西南」［坤］位，卦體易五居二為［坤］，易上居二亦為［坤］，
［坤］順得常，故「利」。［坤］為眾，故「往得眾」。

「往」自內而外，「來」自外而內。

［坤］為純陰，至［震］一陽來復，猶言大難初平，
瘡痍未復，必休養生息，俾得復其元氣，故不必「攸往」而自然「來復」，
是以得中而吉也。

二之六為［晉］，［晉］「明出地上」，日之初升，故有夙象。

「晉，進也」，故「有攸往」。［晉］五曰「往有慶」，即「往有功」之謂也。

蓋「來復」治內，夙往治外，內外交治，［解］之事盡矣。

［解］為二月之卦，［震］陽司令，
「雷以動之」、「雨以潤之」，天地凝寒之氣因而解散，萬物生育之機因而甲坼。

［睽］［蹇］二卦，皆兼取「時用」；［解］獨曰「時大矣哉」，
蓋［睽］［蹇］以得用而濟，［解］則不復用其［解］，惟在待時而動耳。

以此卦擬人事，是險難戶解，元氣未復之時也。
方其處險，不動則不能脫險，動必當審其方向，又得夫眾力。

西南為［坤］順之方，得眾即「朋來」之助。
及其已解，有不可再動者，如人身疾病乍痊，血氣未復，當以休養而調攝之，斯為得中也。

有不可不速動者，如人家困難甫脫，而盜賊猶在，當必急起而翦伐之，斯為有功也。

［震］為春，春氣一動，而雷雨交作，天下之積氣乃解，萬物之生機始達，
猶人之威怒一振，而群邪悉退矣。

六爻皆合［蹇］而觀：
初為難初平，唯求「無咎」而已，
二則難已除，斯為「貞吉」矣。
三則難雖消，以寇「致寇」，其咎亦自取耳；
四之難未得全解，尚望得人相助也。

五之難，能以心孚，庶幾宵小自退也；
上之難積惡未靖，不能不威武加之也。
在天怒則雷霆，恩則膏雨；在人唯賞其善，罰其惡當之矣。

以此卦擬國家，
卦自［明夷］來，自［家人］而［睽］、而［蹇］、而［解］，皆為周與殷亡之象。

［解］為文王羑里脫囚之時，其「利西南」者，文王化行西南之地，
虞芮之質成，其「無攸往」也；崇密之翦伐，其有攸往也。

所以動兵興眾者，時當險難，不得不動耳。不動不能以免險，且不能以濟天下之蹇也。

迨至商郊誓師，而來會者八百，是得眾也，即得中也。

周之所以脫大難者，在此［解］；周之所以集大勳者，亦在此［解］也。
王怒如雷，王澤如雨，後之王天下者，唯以法周者法天而已。

天地得陽和而雷雨作，萬物得陽和而萌糵生，治道亦猶是焉。

通觀此卦，［解］與［屯］易位。
［屯］，［震］生在下、［坎］難在上，「動乎險中」，為難之始生。
其《象》曰「雲雷」，是天氣鬱結、而未能發洩也，故不成雨。

［解］，［坎］難在下、［震］生在上，「動免乎險」，為難之已解。
其《象》曰「雷雨」 ，是天氣發洩、而恩威並施也，故曰「雷雨作」。

［解］之卦義，
其為難者，［坎］也、陰也，
其難解者，［震］也、陽也。

初爻以其始解而安之；
二爻就其獲解而治之；
三爻防其方解而復致之。

內三爻屬［坎］，陰也，故不言［解］。

四爻之解，得朋為助；
五爻之解，以孚得吉；
上爻之解，以「用射」獲利。

外三爻屬［震］，陽言，故言［解］。

統之難之作也，靡不由於小人，而其解也，靡不由於君子。

五為［解］之主，《象》曰：「君子有解，小人退也。」
所謂「君子」即《大象》所稱「赦過宥罪」之「君子」也。此為［解］一卦之要領也。 

**《大象》曰：雷雨作，解，君子以赦過宥罪。**

按：十二消息考，
［坎］為十二月至正月之卦，［坎］五六兩爻，值雨水驚蟄；
［震］為二月至四月之卦，［震］初爻，值雷乃發聲，三爻值穀雨。

［解］為二月公卦，《大象》曰「雷雨作」，蓋因其時而取象焉。

［坎］為罪、為災，故有過有罪；［震］為緩、為生，故用「赦」用「宥」。

君子法之，號令如雷之震，天下無不聳動，恩澤如雨之降，天下無不喜悅。

夫使幽閉久繫之人，一旦得「赦過宥罪」，弛其禁錮，脫其桎梏，
如出陷阱而復見天曰，則其憂悶鬱結之氣，無不解散。

是君子與民更新，以之解萬民之難也。

【占問】

*   問時運：災難解脫，大有奮發振作之象。
*   問征戰：威武一振，有大寇翦減，小寇服從之象。
*   問功名：有聲震百里，澤被群生之兆。
*   問營商：得時得令，「雷雨之動滿盈」，大利。
*   問婚姻：震雷坎雨，陰陽交濟，生育暢茂，吉。
*   問家宅：天盤有動，地盤有難，宜祈禱解免。
*   問行人：一時可歸，防小有災難，無咎。
*   問訟事：幸得寬宥，無罪。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，無咎。**

**《象****傳****》曰：剛柔之際，義无咎也。**

初居［解］之始，大難初平，不求有功，只求無咎。

初與四應，賴應之力，得解其險，故曰「無咎」。

《象傳》所謂「剛」者、指四，「柔」者、指初，
「際」者，謂初與四相應，陰陽相交，其義自可無咎也。

【占問】

*   問時運：困難初解，安時守分，自得無咎。
*   問戰征：戶脫重圍，宜自蓄銳養精，不可妄動，得保無咎。
*   問營商：不致耗失，亦為幸矣。
*   問功名：目下只可守舊而已。
*   問家宅：平安無害。
*   問訟事：宜和。
*   問婚姻：平平。
*   問六甲：生男。

【占例之311】

明治二十四年(1891)三月，為鄭永寧與清國公使館內通書函，一時議論紛起，真偽莫辨，
製紙分社長陽其二氏來書，請占一卦，以判虛實。筮得［解］之［歸妹］。

爻辭曰：「初六，無咎。」

斷曰：

解者，釋也，堅冰得暖而解散之象也。
初爻曰「無咎」，《易》之爻辭，單言「無咎」者，唯此一爻，
是天張其口，以証鄭氏之無罪也。

且［解］者，謂解脫罪過，初爻之陰屬鄭氏，四爻之陽屬清國公使，陰陽相應，知情分頗厚，
然於國家大義，一無關害。

《象傳》曰「君子赦過宥罪」，料日後審官，亦必原情赦宥，斷不以無稽文字，為之追究也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，田獲三狐，得黃矢，貞吉。**

**《象****傳****》曰：九二貞吉，得中道也。**

「田」者，獵也。上互［坎］，［坎］為狐，下互［離］，［離］為黃矢。

狐陰獸，善惑人，故譬言佞邪小人，蠱惑君聰。

「三」者，言數之多也。「黃」者，正色；「矢」者，直也。

二爻以陽居陰，剛柔得中，
上與六五陰陽相應，為能輔矢大君，進賢黜邪，用以匡濟時艱者也。

蓋欲解難，當先驅狐，故取［離］之矢，就［坤］之田，獲［坎］之群狐而盡殲之，
斯內治肅靖，於以濟險出危，納一世於中道，其在此矣。

是以九二「貞吉」也。

【占問】

*   問時運：去邪歸正，自得安吉。
*   問戰征：「田」者，獵獸，猶戰之獵敵也。獲狐者，猶獲敵之渠魁也。得矢者，猶得敵之兵器也。故「貞吉」。
*   問營商：「田」者，在獵獸，商者，在獵利，「三」者多數，「黃」者黃金，必獲厚利，吉。
*   問功名：曰「獲」，曰「得」，功名可望，吉。
*   問家宅：此宅防有狐祟，須獵獲之，乃吉。
*   問婚姻：此必先有小妾，而後納正至也。黃者正色，為正配，吉。
*   問疾病：防是狐媚邪病，宜張弧矢以驅之，吉。
*   問六甲：生男。

【占例之312】

某商人占氣運，筮得［解］之［豫］。

爻辭曰：「九二，田獲三狐，得黃矢，貞吉。」

斷曰：

獲狐得矢，知獵財獵名，無往不利。

足下災難既解，所求必得，正是好運發動，有雷雨得時之象。

「黃」為正色，「矢」為直，又知足下品行正直，不惑於狐媚，是能以正治邪，故「貞吉」。

【占例之313】

明治二十五年(1892)，余患鼻痔，呼吸不通，談話亦困，頗覺苦之。

聞金杉某，留學獨逸，專修鼻科，歸朝設院受診，余欲求治，筮得［解］之［豫］。

爻辭曰：「九二，田獲三狐，得黃矢，貞吉。」

斷曰：

內卦水險，外卦雷動，動而免險之象，故不宜坐視，宜速治療，解去疾病之難也。

占得第二爻，為［坎］之主，動而變［豫］，有預治之象。

「田」為狩獵，「狐」為怪物，「黃矢」者，射其怪物之矢。

今鼻中之疣，身之怪物也，「三」者，為數之多；「黃矢」者，想為醫治之器也，
爻可備觀，其象則吉。

余於是向金杉氏乞治，金杉氏一診，許為易治，
先用麻藥，通電氣於銅線，繫掛於疣上，遂得截斷其疣。疣數不一，悉皆截去，病苦頓解。
醫術之妙，實可驚喜，而《易》機之先示，悉合其狀，更可驚嘆。

嗚呼！《易》者以森羅萬象之物，
照徹於三百八十四爻之中，一一發露其靈機，以垂數於天下後世，聖人之所以為聖人也！

【占例之314】

相州橫須賀建築炮台，又有造船大工場，年年埋築海面，因採土炭岩石，向歸大倉象米馬擔保，
其岩石用船運至海岸築處，並用小輪船為引，以取快疾。

大倉組遂自造運船，免受雇船勒索等弊，指揮得當，獨占利益。

在官寮察知一人專擔，難免弊竇，欲命高島嘉兵衛分承其役，於是大倉組忌之，
隱使船夫等百般妨礙，且故意寬支賃金，每日所損，不下七八百元，兩家俱受其困。

余乃請占一卦，筮得［解］之［豫］。

爻辭曰：「田獲三狐，得黃矢，貞吉。」

斷曰：

《彖傳》謂「解，險以動，動而免乎險」，明言一動乃可出險。

就占所言，爻以二五為紛爭之主，今得二爻，二在內卦，屬高島氏，五在外卦，屬大倉氏，
二之負擔，為四所妨，遂致互生吱唔，互受虧折。

爻辭曰「三狐」，謂彼有三人，狡猾妨事；「黃矢」，謂我有一人，正直當事。
以矢射狐，而狐退矣。

四爻曰「朋至斯孚」，「朋」者，謂居間而講和之友，
「孚」者，謂二五兩主，得以感孚而罷爭也。

五本君子，始為小人所狐惑，故曰「君子有解，小人退也」。

乃依此占，使橫山孫一郎傳高島氏之意於大倉氏，事遂平和。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，負且乘，致寇至，貞吝。**

**《象****傳****》曰：負且乘，亦可醜也。自我致戎，又誰咎也？**

「負」者，竊負；「乘」者，乘肥；「負且乘」，是竊盜而公卿也，故「可醜」。

「致寇至」者，［坎］為寇。六三處［坎］體，本寇也，寇以遭時竊位，得以策肥乘堅，
為寇者見之，曰彼亦寇也，今居然「負且乘」矣，是可取而代之也。此謂以寇名寇。

當此險難甫解，而使寇者濫居高位，豈非用人者之咎乎？故曰「自我致戎」，咎復何辭？
「吝」即醜也。 

【占問】

*   問時運：運非不佳，但因素行不端，為人鄙笑。
*   問戰征：戰隙自我而開，以致群盜紛起，一時難平。
*   問營商：防有盜劫之患。
*   問功名：沐猴而冠，其能久乎？
*   問家宅：門戶不自謹慎，或用人不當，致招竊盜。
*   問婚姻：兩姓均非端正之家，是富而不仁者也，「可醜」。
*   問訟事：兩造理皆不直。
*   問行人：滿載而歸，但來路不正。
*   問失物：已被竊負盜去，不得。
*   問六甲：生男。

【占例之315】

某人來，請占某區長品行，筮得［解］之［恆］。

爻辭曰：「六三，負且乘，致寇至，貞吝。」

斷曰：

負為肩負，小人之役也，乘為乘車，君子之分也，「負且乘」，是以小人而竊居君子之分也。

寇者見之曰：「是亦寇也，彼以寇顯，我豈獨不可顯乎？」故曰以寇招寇，醜有由來也。

觀此爻辭，則知某氏得為區長，亦寇取而得之，必有寇伺其後者也，何能久居其任乎？

未幾果罷職。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，解而拇，朋至斯孚。**

**《象****傳****》曰：解而拇，未當位也。**

原註：「而」，通「爾」，下同。

四居［震］之始，［震］為足。「拇」，足大指也。

四為［解］之主，［解］即「解其蹇」也。

［蹇］為足疾，疾在一拇，不足以為蹇，［解］在一拇，亦不成其為［解］。

四不當位，故不能全解其［蹇］，第見「解而拇」，「拇」即指四而放也，故曰「而拇」。

［解］之四，即從［蹇］五來，［蹇］五曰「朋來」，故［解］四曰「朋至」。

四亦自知其不能解蹇，唯望「朋至」，得以相助為理。

將由拇以及心，斯心心相感，而蹇得全解矣。［坎］為孚，故曰「孚」。

【占問】

*   問時運：行年已當強仕，但行運不當，全在因人成事而已。
*   問戰征：防砲彈傷足，幸救兵得力，可以解圍。
*   問營商：所獲甚微，唯眾心交孚，一二年後，可望厚利。
*   問功名：拇為足指，卑下已極，至五爻曰「君子維有解」，必待下科，可望登榜。
*   問家宅：此宅地低下，不得其當，只可作行棧店屋。
*   問婚姻：得有力媒人說合，方可成事。
*   問訟事：有朋友出，交相勸解，得可息訟。
*   問六甲：生男。

【占例之316】

群馬縣高崎市某甲書來，曰僕近鄰有乙某者，一子罹病危篤，
禱於榛名神社，不日而癒，乙某深喜之，偕子謁謝神社。

一日乙某以遺金盡付其子曰：「余居處，恐遭殺害，突然而行，子即出而追尋，不知去向，
舉家不堪悲歎。請勞一占，以卜吉凶。」余時適罹疾，因使門弟筮之，得［解］之［師］。

爻辭曰：「九四：解而拇，朋至斯孚。」

余見此占，問門弟將何以斷之？

門弟答曰：「乙某不入山，亦不投水，在東方朋友之家而已。」

《彖傳》曰，「解，險以動，動而免乎險」，
乙某自言，恐遭殺害而逃去，是因險而動也；既得逃避，是「動而免乎險」也。

爻辭曰「解而拇，朋至斯孚」，「拇」為足大指，父子一體，子在下，是足指也。
遺金而別，解拇者也；「朋至斯孚」，是明言在朋友之家也。
「孚」者，得朋友一言而心感也。

余喜判語適當，遂書其斷語而函告之。

後面會某甲，詢及此占，曰乙某蹤跡，適如貴占云云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，君子維有解，吉，有孚于小人。**

**《象****傳****》曰：君子有解，小人退也。**

此「君子」，即《大象》所云：「赦過宥罪」之「君子」也。

五居尊位，與二相應，二既能得其中道，以袪群邪，許其更新，
五即因之，原情赦宥，不復窮究，是以不解為解者也。

小人遂感而有孚，是以吉也。 《象傳》曰：「君子有解，小人退也。」 謂君子不必力去小人，小人自心服君子，不敢與君子同居。

自古奸邪害政，皆由君子不能感化小人，小人是以不信服君子，
以致傾軋，覆轍相尋，皆未明六五「有解」之旨也。

【占問】

*   問時運：正運亨通，群邪悉退。
*   問戰征：不戮一人，不加一矢，外夷來服。
*   問功名：利君子，不利小人。
*   問營商：不勞苦計營謀，自然獲利。
*   問家宅：此宅福耀照臨，邪魔遠避。
*   問婚姻：吉。
*   問行人：即歸。
*   問疾病：外邪解散，正氣來復，吉。
*   問訟事：理直者勝，理苗者服，即可罷訟。
*   問六甲：生男。

【占例之317】

友人橫山孫一郎氏來，曰：「近見新聞紙所揭福地氏下獄，
想此老衰之身，際此炎暑，其困難不言可知。
推其所由，為得金草文，在草文得金，與受賄營私者，固有別焉。
公冶縲紲，孔子特以非罪明之，予將為福地氏籌一解救之方，請煩一占。」

筮得［解］之［困］。

爻辭曰：「六五，君子維有解，吉，有孚于小人。」

斷曰：

［解］者，解散也。
占得第五爻，為解之主，爻辭曰「君子維有解」，且繫以「吉」，稱曰「君子」，
知罪非其罪，不以罪而賤其人也。

曰「維有解」，知不解而解，不待救而自然脫罪也。

曰「有孚於小人」，在被起事之小人，亦知陷害君子，於心不忍，自願認罪而退也。
福地氏暫受其厄，自得安吉。

余因面東京裁判檢事，具語此易，不日而福地氏出獄。

其後有相知永井泰次郎氏，以訟事嫌疑，牽連被引，
伊妻來請一占，又得此爻，遂即將此判詞告之。永井氏亦果以無罪赦免。

其事同，其爻同，其應驗亦果相同，故附記之。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，公用射隼于高墉之上，獲之，無不利。**

**《象傳》曰：公用射隼，以解悖也。**

［震］為諸侯，故稱「公」；［坎］為弧、為弓，故曰「射」。

卦體上互［離］，［離］為飛鳥，故有隼象；
四動而成［坤］，［坤］為城墉，象城墉之上。

上爻居［解］之極，自初至五，凡用剛、用柔、用猛、用寬，所以解除內難，亦既備矣。

至上猶有飛翔在外，如鷙鳥之強悍者，五乃命六曰：
「公其乘坤之墉，張離之弧，抽一矢而射之，獲其魁首，無不利也，以解悖也。」

［坎］為悖，謂滅此悖逆之徒，斯內患外寇，悉皆掃平矣。

前諸爻，即《彖》所云：「其來復吉」。

上爻乃《彖》云：「有攸往，夙吉」是也。

【占問】

*   問時運：運途吉順，出外或遇小寇，宜急防之。
*   問戰征：防有敵兵劫掠城外，宜高阜伏矢以射之，必有獲也。
*   問營商：運貨出外，防有盜劫，宜嚴備禦，非特無失，且可以獲盜糧也，故曰「無不利」。
*   問功名：爻稱公，必已貴顯也，當立功於外。
*   問家宅：墉牆宜高，可備外竊。
*   問婚姻：《詩》云：「戈鳧與雁」，有射之象，吉。
*   問訟事：悖逆自解，利。
*   問六甲：生男。

【占例之318】

鐮倉圓覺寺住僧今北洪川和尚，博曉釋典，當今之高僧也。

予一日遊鐮倉，欲訪和尚，意予所談在《易》理，和尚所說在禪味，
不知禪之三昧，與易之六爻，其旨果相符合否耶？試為一占，筮得［解］之［未濟］。

爻辭曰：「上六，公用射隼于高墉之上，獲之，無不利。」

斷曰：

佛法以「解脫」為宗旨，取「解脫煩惱」之義也。

今得［解］上爻，不言「解」而言「射」，是用佛法，攝伏外魔，
內性既定，外魔自消，與［解］所云之「三狐」為內魔，上之「隼」為外魔，其旨相同。

知今日和尚，對余所談，大旨如斯，予乃就卦義，書道歌一首，懷之以訪和尚。

和尚延予入禪堂，茗談移晷，佛法《易》理，各極其妙，遂出道歌示之，一笑而別。

【占例之319】

一日橫濱商人左右甲金作氏來訪，請占利根運河株式高低。筮得［解］之［未濟］。

爻辭曰：「上六，公用射隼于高墉之上，獲之，無不利。」

斷曰：

解者，動而免險之卦。方今賣卻株式，得此難得之利益，以免後日之災，故曰「無不利」。

恰如見隼集於高墉之上，一矢射之，以去後患，
若遷延過時，及至［損卦］，必有損而無利也。

氏從此言，一次賣之，即得利益；後因獲利，而復買之，致招損失云。

【占例之320】

明治三十一年(1898)，占伊藤內閣氣運，筮得［解］之［未濟］。

爻辭曰：「上六，公用射隼于高墉之上，獲之，無不利。」

斷曰：

爻辭曰「公」，適合內閣之稱也；內閣居高位，故曰「高墉」。
「隼」，指政黨首領而言。
政黨首領，身處位外，飛揚跋扈，每與政府為難，如隼之悍鷙善掠，殘害善類。
六五之君，命公乘高，射而獲之。
不曰殲而曰獲，以隼本有用之材，素有功勞，故期獲而用之，以收其效，
故曰「獲之，無不利」也。

《象傳》曰「解悖」，是謂解去悖逆之心，以冀歸順也。

內閣躬膺總理，既修文德，又具武功，靖內難，戢外侮，固公之所優為，
［解］之上而難解，正公今之時也。
然「解難」為［解］，「解位」亦為［解］，尤公所宜慎審。

遂呈此占於內閣，後內閣推薦大隈板垣兩伯，問余以占斷當否？

余曰：「執一隼，又欲獲一隼，但恐所執之隼，振羽欲翔，放手遂不得復執；
兩隼相軋，而不能相容。公乃遂辭內閣，亦合解卦之義也。」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
