《高島斷易》62-小過

[![=62雷山小過](http://upload-images.jianshu.io/upload_images/6831688-8c74e58e64ac13d4..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35999453) 

［小過卦］二陽在內，四陰在外，「陰」為「小」，謂之小，陰過於陽，謂之「過」。
卦體［震］上［艮］下，［震］，動也，［艮］，止也，
動止宜得其中，若過動過止，皆謂之「過」。

［震］為雷，［艮］為山，若雷過猛，山過險，亦謂之「過」。
以其所過，皆在小事，此卦所以名［小過］也。

**小過，亨，利貞。可小事，不可大事。飛鳥遺之音，不宜上，宜下，大吉。**

**［小過］者，陰過乎陽，即「習過乎恭，用過手儉，喪過乎哀」之謂也，
過在細故，道乃可通，故曰「小過亨」。**

**「利貞」者，矯世勵俗，利在歸正，故曰「利貞」。**

**四陰擅權在外，二陽逼處於中，柔弱無力，不足以當大任，只可小受而已，
故曰；「可小事，不可大事。」**

**［震］為鵠，又為音，故曰「飛鳥遺之音。」遺其音者，哀鳴之聲也。**

**飛鳥過高，欲下不得，哀鳴求救，上則愈危，下則猶得安，
故曰「不宜上，宜下，大吉。」吉在下也。 **

**《彖傳》曰：小過，小者過而亨也。** **以利貞，與時行也。
柔得中，是以小事吉也。** **剛失位而不中，是以不可大事也。** **有飛鳥之象焉，飛鳥遺之音，不宜上，宜下，大吉，上逆而下順也。**

****「過當」之謂「過」，過有大小，是以卦名亦分大小過。****

****陽過乎陰，則過大；陰過乎陽，則過小。二卦內外反對，各有偏勝，故為「過」也。****

［小過］動而遂止，所過者小，小則可通，故曰「小者，過而亨也」。

一動一止，宜當其時，當時之謂正，時當［小過］，宜以［小過］處之，
故《彖》曰：「利貞」。

而《彖傳》則曰「過以利貞，與時行也。」言其因過而得利貞，乃其時之當過也。

「可小事」者，謹小慎微，力所優為，以二五之柔得中也；
「不可大事」者，遺易投艱，才不勝任，以三四之剛失位也。

「飛鳥之象」者，二陽在中，象鳥身，四陰在外，象鳥欲振翼而飛也。

鳥之徊翔飛旋，所以避害，一遭矰弋，則鳴聲上下，呼群求救，
如語所云：「鳥之將死，其鳴也哀。」故曰：「飛鳥遺之音。」

乘上則逆，道則必凶；承下則順，順則大吉，故曰「不宜上」而「宜下」也。

以此卦擬人事，［震］動［艮］止，人事不外動止兩端，
動而過動，動即為過；止而過止，止亦為過，所過者小，是謂［小過］。

在人不動不止，則可無過；然不動不止，則亦不亨，唯其有過，乃亦有亨，
故曰「小過亨」。 

所謂「過」者，往往因時之過刻，而故崇其厚，因時之過猛，而故用其寬。
過之不失正，以其能應時而行也。 

時而宜柔，人唯行其柔耳，柔得其中，故「小事吉」也。
時而宜剛，人唯行其剛耳，剛失其位，故「不可大事」也。

蓋人事之所以得中、失中者，唯以時宜為準而已。
至所謂「不宜上，宜下」，觀夫飛鳥而得其象焉。
「飛鳥」，象由［中孚］上六來，
［中孚］上曰「翰音登於天，凶」，是即「不宜上，宜下」之旨也。

飛鳥上則危，下則安，故曰「上逆而下順也。」

以喻人事，驕亢則危，遜順則安，乃知謙卑下人者，雖大任不能當，而小事則無不吉也。

唯在柔之能行夫時而已矣。

以此卦擬國家，國家之大典，如夏尚忠，殷尚質，周尚文，三王締造，其製作皆因時而定也。

故時宜忠而忠，時宜質而質，時宜文而文，各因其時，即各得其貞，而道無不亨矣。
非其時則過於忠，過於質，過於文，皆謂之過也，其過雖小，亦不得謂之非過哉，
此「過」所以分大小過也。

［大過］四剛在內，才力盛大，故過亦大；
［小過］四柔在外，智識淺少，識小故過亦小。

譬如身任國政者，大權在握，其成大，其敗亦大；小節自謹，其得小，其失亦小。

此皆在剛柔之分也，故柔得中，則小事必吉，剛失位，則大事不可為矣。

即凡政事之道，有順有逆，莫不由此而出焉。
宜下而下，則謂之順，宜下而上，則謂之逆；道者凶，順者吉。

觀夫鳥之高飛也，朝翔冥漠，不知所止，不下則不得其食，亦不得其棲，
哀鳴嗷嗷，有欲下而不得者矣，凶之道也。

為國家者，居高履危，當取象於飛鳥而自警焉，斯知所順逆矣。

通觀此卦，
［大過］自［頤］來，口腹之養過度，則有死喪。
［小過］自［中孚］來，性情失常，則有災眚。
故［小過］之內，互為［大過］，不中不信，動而不止，必同至滅亡。

《彖》曰「亨」者，謂人宜收斂改悔，則自亨通。
使亦如［大過］之「不懼」、「無悶」，其咎反甚於［大過］，何則？

［大過］有陽剛之才，而［小過］陰柔，飛揚躁擾，尤所深忌也。

卦之取象於飛鳥者，亦由［中孚］上爻「翰音登於天」來也。
故卦體中，二奇象鳥身，上下四偶象鳥翼，［艮］欲止而［震］欲動，
四陰用事，二陽迫處凶懼之地，在陰所往，不能自止，
如鳥之振翼高飛，身不自主，翼飛愈遠，身愈不安，哀鳴疾呼，求援不得，
所謂「飛鳥遺音」是也。

故［小過］之時，下止則吉，上動則凶，所謂「不宜上，宜下」是也。

六爻皆取鳥象：
初上在外，為翼為翰皆凶；
二、五為翼，二無咎，下也；
五雖中無功，上也；
三四為身，三［艮］止之主，不能止而上應，故凶。
四［震］之主，雖動而下應，故無咎。

是以《彖傳》所謂「上逆而下順」者，道由是焉。 

**《大象》曰：山上有雷，小過。君子以行過乎恭，喪過乎哀，用過乎儉。**

［震］雷者，動而不止；［艮］者，止而不動；
山上有雷，是雷為山所止，雷必小矣，故為［小過］。

君子取其象以制行，而行不嫌其過恭：
「取其象以居喪，而喪不嫌其過哀；取其象以致用，而用不嫌其過儉。」

蓋曰「行」，曰「喪」，曰「用」，皆動也，象［震］；
曰「恭」，曰「哀」，曰「儉」，皆止也，象［艮］。

其過恭、過哀、過儉，皆所以矯一時之弊也，以其非中行也，謂之［小過］，
然亦足矯世而勵俗焉。

【占問】

*   問時運：運途清高，有不屑於同污流俗之概。
*   問營商：因一時價值過高，不合時宜，買賣均難。
*   問功名：以其不諧時俗，反為人忌。
*   問戰征：屯營山上，地位過高，進退俱難。
*   問婚姻：想是老夫少妻，年步相去過遠。
*   問家宅：此宅想在高山。
*   問疾病：是過寒過熱之症，須調劑得中。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，飛鳥以凶。**

**《象****傳****》曰：飛鳥以凶，不可如何也。**

「以」者，即「左右之曰以」是也。

鳥以翼而飛，初與上，象取兩翼，故皆言「飛鳥」。

［小過］「不宜上，宜下」，初在下，更不宜上，飛則振翼直上，欲下不能，其凶可知也，
故曰「飛鳥以凶」。

初居［艮］止之始，本無飛象，初與上相終始，上居［震］動之終，上之鳥，動而思飛。

初上分為兩翼，一翼飛，一翼不能獨止，故飛則俱飛，凶則俱凶。

《象傳》釋以「不可如何」，
謂「上逆而下順」，初在下，乃不順下而逆上，是自取其凶也，亦無可如何焉。

【占問】

*   問時運：不安本分，妄思風騰上進，凶。
*   問營商：力小而圖大，位卑而謀高，不自量力，必致敗也。
*   問功名：宜卑小自安。
*   問戰征：初在［艮］下，宜按兵不動。
*   問婚姻：宜門戶相當，不宜攀結高親。
*   問家宅：屋子以低小為宜。
*   問疾病：神魂飛越，凶。
*   問六甲：生男。

【占例之481】

友人某來，請占謀事成否，筮得［小過］之［豐］。

爻辭曰：「初六，飛鳥以凶。」

斷曰：

鳥本以棲集為安，以飛翔為勞，飛而不下，是鳥不得其棲息矣，是以凶也，
猶如人惶惶道路，有不遑安處整狀。

今君占謀事，得此爻辭，知君所謀，意欲捨小圖大，去低就高，為力謀上進之事。

就爻象而論，鳥之飛，愈上愈危，欲下不得，
喻言君之謀事，愈大愈難，不特其事不成，即他日欲退而就小，而亦不能也。

勸君安心退守，不作妄想，斯可免凶也。

【占例之482】

二十七年冬至，占二十八年我國與俄國交際，筮得［小過］之［豐］。

爻辭曰：「初六，飛鳥以凶。」

斷曰：

初爻處［艮］之下，［艮］，止也，本不宜動，乃鳥以動而飛，
是失［艮］之止，以從［震］之動，捨順就逆，是以凶也。

《彖》辭曰，「不宜上，宜下」，鳥能安其在下，則凶可免矣。

今占我國與俄國交際，得此爻象，是當以內卦［艮］屬我，外卦［震］屬俄。

在俄，虎視眈眈，只知動兵爭強；我與清交戰，乃俄若忌我之勝，有躍躍欲動之意。

彼動而我亦不能不動，故初與上，皆言「飛鳥」，是象之發現在此。

果若兩動，則必兩凶，當謹守宜下之戒，則可以免凶。

後我與清國媾和，俄國出面與英國連盟，為清索還遼東，我政府能法順下之旨，乃得平和結局。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，過其祖，遇其妣，不及其君，遇其臣，無咎。**

**《象****傳****》曰：不及其君，臣不可過也。**

《易》例，陰陽相應，為君臣、為夫婦，取其配偶；
無應者，或為父子、或為等夷、或為嫡媵、或為妣婦，取其同類。

五為父母之位，亦為祖妣之位，陽爻為父為祖，陰爻為母為祖妣。

五為父母，則必以二為子；五為祖妣，則必以二為孫。
今二五皆陰，而不相應，有妣婦之配，故曰「過其祖，遇其妣」。

常例五為君，此卦君當謂上，五則臣也，故臣謂二五，。
過四而與五遇，則止於五而不上，故曰「不及其君，遇其臣」。

可過而過，不及而不過，為能得經權之中，無過不及之偏，故「無咎」。

且二五以柔相親，五尊二卑，卑之於尊，弗過則可承其禮遇，過則有逾越之嫌，
故五視上雖為臣，而二不可遇东，不可遇，則二於上，但覺廟高堂遠，瞻仰弗及矣。

不可過而不過，安於「宜下」，夫復何咎？此［小過］之最善者也。
《象傳》之所釋者以此。

【占問】

*   問時運：運途平順，不得其全，猶得其半，亦可無咎矣。
*   問營商：貿資以往，雖未得滿載而歸，亦足稱十得其五矣。
*   問功名：不得其上，已獲其中。
*   問戰征：己得斬其將，拔其旗，夫復何咎？
*   問疾病：藥力未到。
*   問婚姻：恐非正配。
*   問家宅：宅神不安。
*   問六甲：生男。

【占例之483】

明治十八年(1885)七月，余避暑游伊香保，有號其角堂主人者，工俳諧，訪余旅寓。

自云：「近來俳諧道衰，是愚所嘆息也。每年朝廷有和歌御制，許民間咸相賡和，
獨俳諧無聞，愚竊欲上俳諧天覽之議，聞先生通曉神《易》，請占成否？」

筮得［小過］之［恆］。

爻辭曰：「六二，過其祖，遇其妣，不及其君，遇其臣，無咎。」

斷曰：

此爻六二重陽，柔弱無力，爻曰遇妣遇臣，所遇皆陽象，
又曰「不及其君」，是明言不能上達君聽也。
足下占俳諧上呈，得此爻辭，
在俳諧為和變體，主文譎諫，片字只句，頗得溫和厚平之旨，固非徒玩弄風月已也。

爻辭曰：「過其祖，遇其妣，不及其君，遇其臣」，
即此論之，雖不及上獻之於宮闈，或陳之於貴顯，當必有風雅相尚者矣，故曰「無咎」。

其角堂主人得此占，大為心喜。

【占例之484】

二十九年(1896)六月，朝鮮人朴泳孝，歸自美國，訪我山莊，
曰：「朝鮮政府，同志者以王內命，促余歸國，余猶疑未決，請為一占，以定行止。」
筮得［小過］之［恆］。

爻辭曰：「六二，過其祖，遇其妣，不及其君，遇其臣，無咎。」

斷曰：

爻辭曰：「不及其君」，已可見促足下歸國者，不出於君命，或出自臣下之意也。

爻象六二重陰，陽多吉，陰多凶，去恐有禍。

且卦體上動下止，貴國政府來召，應外卦之動，內卦艮止，已示足下不歸之兆。

爻象如此，在足下雖故國殷情，還宜自愛，切勿匆匆歸去。

朴泳孝聞此占，遂絕歸計。後聞朝鮮政府，黨類傾軋，廷臣多有以冤罪就刑者。

【占例之485】

三十年(1897)，占我國與英國交際，筮得［小過］之［恆］。

爻辭曰：「六二，過其祖，遇其妣，不及其君，遇其臣，無咎。」

斷曰：

我國與英國，地隔重洋，相距數萬里，兩國所以聯盟者，全藉使臣之通其好耳，
即爻辭所云「不及其君，遇其臣」之謂也。

就卦位言，內卦屬我，外卦屬英，二五各居卦中；
就卦象言，全卦象取飛鳥，二五為鳥兩翼，飛則兩翼俱動，
足見我兩國聯合之象，相挾相助，儼同一體，故「無咎」也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，弗過防之，從或戕之，凶。**

**《象****傳****》曰：從或戕之，凶如何也。**

三處下卦之上，重剛不中，《彖》所謂「不可大事」者，三四當之。

且三為多凶之地，過將焉往？故爻曰：「弗過。」

卦體剛陽，一畫橫亙其中，有防之象，［艮］，止也，有防之義。
防者，止其過也，止其過，即當「弗過」。

上互［兌］，［兌］為金刀，有戕之象，三窬防而過，或有從而戕之者矣。

「或」雖為未然之事，而其勢已岌岌可危，故「凶」。

《象傳》曰：「凶如何也。」謂純剛既足召禍，強進更必致災，凶由自取，無如何也。

【占問】

*   問時運：運途不正，謹慎自防，尚可免禍。
*   問營商：販運出外，防遇盜劫之凶，宜勿前進。
*   問功名：切弗往求，求則有禍。
*   問婚姻：非婚媾，則寇讎也，宜防。
*   問家宅：有凶禍臨門，宜謹防之。
*   問疾病：防是刀傷，凶。
*   問失物：不必追尋，方可免災。
*   問訟事：防干大辟。
*   問六甲：生男，難育。

【占例之486】

橫濱商人，桔屋磯兵衛氏來，曰：
「友人左右田金作，今朝遣店童，送紙幣三千元於三井銀行，至午後未還，
往問三井銀行，云並未送來，於是馳人遍索，不得蹤跡。請為一占，明示方向。」

筮得［小過］之［豫］。

爻辭曰：「九三，弗過防之，從或戕之，凶。」

斷曰：

卦體［震］上［艮］下，［艮］為少男，［震］為長男，三爻重剛不中，正當二男之象。

辭曰：「弗過，防之，從或戕之，凶」，三在內，四在外，言三須謹防，弗過四處，
若窬防而過，恐遭戕賊之禍。

據此爻象，此人必已遭害，在謀害者，必是相熟之人，非外來之盜賊也。

爻在第三，三為鳥身，一時不能飛逸，
五爻曰「公弋取彼在穴」，自三至五，為三日，不出三日，凶手必可捕獲也。

後三日，果得此死屍於某之米櫃中，謀害者名雨宮忠右衛門。

捕執拘問，二人係同鄉，常相往來，此日該童攜三千金幣，過忠右之宅，
忠右知其賫大金，頓起不良，縊而殺之，奪其金，隱匿屍體於米櫃中，以布裏之，
意將托鄰人而棄諸江云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，無咎，弗過遇之，往厲必戒，勿用永貞。**

**《象****傳****》曰：弗過遇之，位不當也。往厲必戒，終不可長也。**

四亦陽剛不中，四處外卦之下，以剛居柔，非若三之重剛在上也，故「無咎」。

「弗過遇之」，遇者，不期而遇者。

［小過］「不宜上，宜下」，不可前往，往則有危，故曰「往厲必戒」，所以戒其妄動也。

《彖》曰：「過以利貞，與時行也。」時當夫動，以動為貞，時當夫止，以止為貞，
貞在隨時，不在固守，故曰「勿用，永貞」。

《象傳》以「位不當」釋「弗過遇之」，謂以陽居陰，剛而失位，示弗過五也。

以「終不可長」釋「往厲必戒」，謂往則有危，不可長守其正也。

此爻《九家易》謂，四進則遇五，不復過，於卦象最合。 漢人言象，固有至當不易者。

【占問】

*   問時運：運以當可之謂時，勿宜妄動輕進。
*   問營商：得可而止，切勿過貪。
*   問功名：不求躁進，自得巷遇之慶，若妄動希榮，恐反遭禍。
*   問戰征：四剛而失位，宜勿進攻，乃可無咎。
*   問婚姻：自有良緣，得時則遇，宜勿急急媒聘。
*   問家宅：安居為宜，無用近移。
*   問六甲：生男。

【占例之487】

友人某來，請占借貸錢財，筮得［小過］之［謙］。

爻辭曰：「九四，無咎，弗過遇之，往厲必戒，勿用永貞。」

斷曰：

四處［震］之始，［震］為動，動則思欲前往。
自四往上，必先過五，爻曰「弗過」，當自有禮遇，禮遇即在五也。遇則反危，必當戒慎。

今占借貸，得［小過］四爻，知足下為借貸而前往。
四與五比，不可過也，「弗過」於五，必有相遇於五也。

五爻曰「密雲不雨」，則大惠必難望矣；
又曰「弋取彼在穴」，則小惠當必得也。

若越五而往，不特無獲，且致危厲，所當自戒。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，密雲不雨，自我西郊，公弋取彼在穴。**

**《象****傳****》曰：密雲不雨，已上也。**

「密雲不雨」，與［小畜］《彖》辭同，
言其不能濟大事，即《彖》辭所云「不可大事」之義也。

六五以陰居尊，陰之盛也，陰盛則有雲雨之象。

五互［兌］為密，故曰「密雲」，［兌］又屬西，故曰「西郊」。

上［震］下［艮］，［震］動而［艮］止之，故曰「不雨」。

蓋［小過］盛陰在外，陽氣伏藏，是以密雲而不雨也。
雲之占自東而西則雨，自西而東則不雨，故曰「自我西郊」。

《易》例，大事稱王，小事稱公，［小過］「可小事，不可大事」，故曰「公」、「穴」。

卦自［坎］來，［坎］為隱伏，穴之象，［坎］又為弓，為弧，戈之象。
弋所以取飛鳥也，故曰「公弋取彼在穴」。

「密雲不雨」是「不可大事」也；戈取在穴，是「可小事」也。

「不宜上」，故雲在上而不雨，宜於下，故穴在下而可弋。

五為卦主，故《象》之旨，皆於五發之。

《象傳》曰「已上也」，亦即以釋《彖》「不宜上」之意也。

【占問】

*   問時運：運途平平，難成大事，只可小受。
*   問營商：小利可占。
*   問功名：伏處山林，當有弓旌下逮。
*   問戰征：敵於山穴中，設有埋伏，宜先攻取之。
*   問婚姻：是鑽穴隙以相從者，非正娶也。
*   問天時：大旱。
*   問失物：當就穴地中覓之。
*   問疾病：宜用針刺之法治之。
*   問六甲：生男。

【占例之488】

三十年(1897)，占陸軍氣運，筮得［小過］之［咸］。

爻辭曰：「六五，密雲不雨，自我西郊，公弋取彼在穴。」

斷曰：

雲行雨施者，動象也，［震］動而［艮］止之，故有雲而不雨。

［艮］為穴，［震］為逐，象吃取，是穴在下，而震取之，即《象》「宜下」之謂也。

爻象謂雨不下降，是「不可大事」，謂穴而可取，是為可以小事。

今占陸軍氣運，得此爻辭，陸為旱地，本不取雨。
西方屬金，金，兵象，我國居東，兵必西行，西郊正行兵之地也。

穴亦陸地，可以伏兵，「公」指陸軍之大臣也。
弋本軍政所必需，或於軍隙之暇，獵彼山野，弋取飛鳥，以供軍食。

弋本小事，無不可也，知本年陸軍，無大動作，可相安無事也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，弗遇過之，飛鳥離之，凶，是謂災眚。**

**《象傳》曰：弗遇過之，已亢也。**

上爻重陰不中，居全卦之極，上與初為終始，故初曰「飛鳥」，上亦曰「飛鳥」。

四曰「弗過遇之」，上曰「弗遇過之」，其義大反。

「弗過」者，謂弗過於五，而自得所遇，遇則無咎也；
「弗遇」者，謂不過於五，而復欲過之，過則必凶也。

位處卦外，象為鳥翼，與初並飛，初當始飛，已知其凶，上則其飛已極，故凶尤甚。

羅網高張，欲脫不得，《詩》所詠「魚網之設，鴻則離之」是也。

以亢致災，違「不宜上」之戒也，故《象傳》即以「亢」釋之。

【占問】

*   問時運：高而愈危，進而愈厲，不知退守，凶由自取也。
*   問功名：躁進取禍。
*   問營商：既不遇時，又復妄進，必致取敗。
*   問戰征：凡行軍前進，不遇敵兵，知敵軍必於暗地設伏，宜即退軍，否則必陷險難。
*   問婚姻：防墜奸媒之計。
*   問六甲：生男。

【占例之489】

友人某來，請占其子疾病，筮得［小過］之［旅］。

爻辭曰：「上六，弗遇過之，飛鳥離之，凶，是謂災眚。」

斷曰：

卦象似飛鳥，上為鳥翼，鴻毛遇順風，飛鳥之所顧也，乃不遇而復過之，
是鳥之飛而不止者，取凶之道也。

今足下占子病，得此爻辭，上處［震］之極，［震］為長子，知足下必長子患病，
爻象重陰不中，知病必是過寒之症，醫者不察其過寒，而復以寒涼之濟進之，是以病愈凶也。

鳥離羅網，是謂活捕，尚未致死，其病猶可望生。
此爻已終，下卦［既濟］，［既濟］者，謂得濟夫險也，如此則病又可挽回矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
