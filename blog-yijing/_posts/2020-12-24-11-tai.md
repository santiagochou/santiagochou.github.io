《高島斷易》11-泰

![image.png](https://upload-images.jianshu.io/upload_images/6831688-3c47ec645401f714.png?imageMogr2/auto-orient/strip%7CimageView2/2/w/1240)

**「泰」字，從大、從水。形以兩手決水，取水從中分，流通無滯，水去而民得安居也。**

**自昔中土大禹治水，疏通九河，則土壤，教稼穡，奠厥民，居斯地，平天成，
而萬民得生活於其間，永享泰平之福，是［泰］之義也。**

**此卦［坤］上［乾］下，［坤］陰也，［乾］陽也，是天地合氣，陰陽交合，
滋生資始，而民物咸亨，故名此卦曰［泰］。**

**泰，小往大來，吉亨。**

**此卦［乾］天在下，［坤］地在上，就天地之形體言之，上下顛倒，如不得其義。**

**然此卦所取，不在形而在氣。**

**［乾］為天之氣，［坤］為地之精，天地之形，高卑隔絕，以氣相交，
［乾］氣上騰，［坤］氣下降，二氣來往，能成雨澤，
雨澤成而萬物生育，因名此卦曰［泰］。 **

**《彖傳》曰：
泰，小往大來，吉亨，則是天地交而萬物通也，上下交而其志同也。
內陽而外陰，內健而外順，內君子而外小人，君子道長，小人道消也。**

**泰者，通也，又安也、寬也，如《彖傳》所言也，曰：「天地交而萬物通。」**

**易卦下卦為內，上卦為外；［乾］為大，［坤］為小，
此卦在下之［坤］往上，在上之［乾］居下，故曰「小往大來」。
其所以吉亨之理，悉如《彖傳》所言也。**

**以此卦擬人事，［乾］為夫，［坤］為妻，陰陽交和，定然家室和平安樂。**

**［乾］陽［坤］陰，陰陽二氣，包括甚廣，天地間一物一事，莫不各有陰陽。**

**就人身體而言，氣為陽，血為陰，陰陽齊則血氣自平；
就人起居而言，靜為陰，動為陽，陰陽交則動靜自定。**

**此卦以［乾］下［坤］上，似乎陰陽倒置，然《象傳》曰「內陽而外陰」，
蓋以退陰進陽，重君子而抑小人也。**

**《易》理於陰陽消長，防微甚嚴，
人生涉世，是宜推崇陽剛，抑止陰柔，斯二氣各得其正，而萬事泰然也。**

以此卦擬國家，政府體天地造化之原理，公明正大，以布人民化育之政。

［乾］者，君也；［坤］者，臣也。君禮其臣，推誠以任之。

臣忠其君，盡誠以事之。聖主得賢臣，以成功業；賢士得民主，以展才猷。

於是萬民感其德化，和親康樂，一道同風，是誠天地交泰之世也，
謂之「上下交而其志同」也。 

以上下二體言之，陽為君子，陰為小人，君子在內，布政施令，小人在外，安分服敦，
謂之「內君子而外小人」。

蓋天地之間，有陽即有陰，有君子即有小人。

泰和極盛之世，不能無小人，
但君子能善化夫小人，小人亦樂從夫君子，兩不相害，而其情相通。

自我出去者、陰之小，自彼入來者、陽之大，
小人往而各安其生，大人來而樂行其道，是泰道之成也。

道有消長，即時有否泰，總括天地陰陽之交，可見世運升降之會。

「君子道長，小人道消」，消長之極，正國家治亂之大防也。

此卦下三爻變為天下治平之時，上三爻為自［泰］趨［否］之時，
君子當玩味爻辭，深察氣運之變遷，維持泰運於不替也。

聖人之序《易》也，以［乾］［坤］始，［乾］之後凡十有一卦，而後始得［泰］。 

**蓋君子以［屯］，教之以［蒙］，養之以［需］，理之以［訟］，
正之以［師］，和之以［比］，約之以［小畜］，禮之以［履］，而後始［泰］。**

**故乾以下十卦，奇數之交，凡三十；［坤］以下九卦，偶數之交，亦三十，
而後始得［乾］［坤］相交。**

**開泰之運，其難如是，聖人之所以垂誡於後者深矣**

**通觀此卦，天氣下降，地精上升，天地之氣相文，始開造化之功。**

**初九，君子得位，拔擢同氣之賢者，共立朝廷，以勤勞國事，謂之「拔茅茹以其匯，征吉」。** 匯，類也，蓋以同類而並進也。

九二有剛健中正之德，為濟泰之大臣。
「包荒」，謂能包容群才，即所謂「尊賢而容眾」是也。

然亦一於「包荒」，又必濟以果決。
「用馮河」取其勇敢，足以任事。
「戶不遐遺」，謂其思慮之誠實，
不唯留心於目前，且遠及偏避之域；
不唯顧慮於方今，且遠圖長久之謀。

至為國家選擇人才，不協私情，
其可進者，雖仇怨而不棄，其不可用者，雖親近而不舉，謂之「朋亡」。

九二之行為，公明正大，中正以應尊位，宜六五之信任不疑也，謂之「得尚於中行」。

九三居陽之極，其位不中正，且值盛極將衰之時，
以卦體見之：天氣不能久居下，地氣不能久居上，有各將復其本位之象，
謂之「無平不陂，無往不復」。

夫陰陽之消長，如寒暑之往來，時運使然，無如之何；
然天定勝人，人亦足勝天，將陂而預防其陂，將復而預慮其復，
克艱其心，貞固其守，盡其人事，以挽天運，是保泰之道也。如此則可永食其福矣。

六四以陽居陰，逼近尊位，上三爻皆以虛謙接下，下三爻皆以剛直事上，
四當上下之交，故「翩翩」相從，樂與共進，是以不徒富而從鄰，不持戒而相孚也。 志同道合，正《象傳》所謂「上下交而其志同」也。

六五溫順頂之君，虛己而信任九二，降其尊而從臣，有「帝乙歸妹」之象焉。
用此道而獲福祉，則大吉而盡善矣。

上六，［泰］之終，泰極而變，有「城復於堭」之象。
當九二九三之時，盡人事之孚，可以維持泰運，
然怠其道以至於是，雖天運循環之自然，亦人事之所自招。

上六之時，失［泰］之道，上下睽隔，民情離散，以兵爭之，
蓋亂之時耳，故曰「勿用師，自邑告命」焉。

蓋將守其城邑，明其政敦，以挽天心，撥亂而返正，亦足以保泰之終也。

「平」「陂」「城」「隍」，其機甚捷，其象甚危，垂誡深哉！

爻辭，
初曰「茅」，地之象；二曰「荒」，曰「河」；亦地之象；三曰「陂」，地之形也，
以內卦皆陰，為主［坤］而客［乾］也。
四曰「富」，曰「實」，五曰「帝乙」，上曰「城」，
皆陽之象，為主［乾］而客［坤］也。
客還而主常往，其義可見矣。 

**《大象》曰：天地交，泰，後以裁成天地之道，輔相天地之宜，以左右民。**

此卦天地二氣交通之活象，萬物即受天地之化有也。

聖人見此象，以贊天地之化育，為天地之所不能為
蓋天地之生萬物，籠統無別，聖人能曆象日月星辰，分別分至啟閉而成歲功，以定城邑，
察天之時，辨地之利，春夏耕耘，秋冬收積，無非盡致泰之道也，
謂之「裁成天地之道，輔相天地之宜，以左右民」也。

人民之生，必賴君上，斯得遂其生成。
「裁成」所以制其過，「輔相」所以補其不及。

【占問】

*   問國家氣運：正當君明臣良，黎民安泰，是全盛之時也。
    然盛之極即衰之漸，否泰在天，回挽在人，所當深慮，家道亦然。
*   問謀事：事必可成，後敗須防。
*   問婚嫁：陰陽合體，大吉之象。
*   問商業：買賣均吉，然賣出利微，買入者利大，其象於「小往大來」見之。
*   問年成：雨水調和，豐發之象。
*   問六甲：有男女孿生之象。
*   問失物：須就左右近處，尋覓自見。 

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，拔茅茹以其彙，征吉。**

**《象傳》曰：拔茅征吉，志在外也。**

「茹」者，草根牽連之貌；「拔茅茹」者，謂拔茅之一根，其牽連者與之皆拔也。

此爻具剛明之才德而居下，六四之大臣，陰陽相應，是在野之賢才，為大臣所薦舉者也。

以三陽同體，一陽進而眾陽共進，猶拔一茅而其茹連類而起也，故設其象曰「拔茅茹」。

自古君子得位，則賢士萃於朝廷，同心協力，以成天下之泰；
小人在位，則不肖者立進，以啟天下之亂，是各從其類也。

今初九之「拔茅」能引薦九二九三之賢士，相共並進，故曰「以其匯」。「匯」者，類也。

初九為［泰］之始，得其正位，克履懷德之道，是以吉也，故曰「征吉」。

《象》曰「來」者，謂天氣之下降；又曰「征」者，謂君子之上進。

卦以氣交，自上而降下；交以位升，自下而升。

凡君子之學道也，修之於身，以待其時，居天下之廣闊，立天下之正位，行天下之大道，
欲使其君為堯舜之君，使其民為堯舜之民，是學者之夙願也。
然天命不佑，不得其志，曲且在飲水，獨居陋巷，是獨善其身也。然其心要未嘗一日忘天下也。

《象傳》「志在外也」者，謂初九賢士，身雖在下，志在澤民。
「外」者，指天下國家也。

此爻變則全卦為［升］，［升］初六之辭曰「允升，大吉」，可以卜賢者之升進也。

【占問】

*   問時運：有因人成事之象。
*   問家宅：有家室團圓，人口平安之吉。
*   問營商：得主夥合志，貨財匯萃之象。
*   問功名：有逐漸升遷之喜。
*   問戰征：以進攻獲勝。
*   問失物：宜於叢草處尋覓。
*   問六甲：初胎者生女，三四胎則生男。

【占例之82】

明治二年(1869)，某藩士氏來，請占從事商業之可否，筮得［泰］之［升］。

爻辭曰：「初九，拔茅茹以其彙，征吉。」

斷曰：

此卦其象為天氣徹微地下，地氣升騰天上。
以人事言之，是彼我相合，上下相通之會也，故謂之［泰］。

今得初爻，其辭約「拔茅茹」，夫茅之為物，其莖雖分生，其根必相連。
想足下舊交，必有奉職宦圖者，就其人而謀仕途，事可必成。

余觀之貌，適於為官，不適於為商。
余據《易》理斷之，知足下之人品才力，宜從有人而謀進身也。

後此人果從事仕宦，漸得升遷。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，包荒，用馮河，不遐遺，朋亡，得尚于中行。**

**《象****傳****》曰：包荒、得尚於中行，以光大也。**

「荒」，如洪荒之荒，又兼荒野之義。
「包」者，容也；「馮河」者，徒涉也；「不遐遺」者，不忘遠也。 「朋亡」者，猶［坤］為地之「喪朋」也；「中行」，猶曰「中道」也。

此爻具剛明之才，秉中正之德，與六五之君，陰陽正應，匡王矢霸，是有獻有為之蓋臣也。

蓋其雍容大度現能包容荒遠之細民，撫育教誨，使無一夫不得其所。

有馮河之果斷，不流文弱，故曰「包荒」、「用馮河」。

自來聖賢之心無棄物，非包荒不足示天地之慈祥，非馮河不能發天地之威怒，
雨露雷霆，寬嚴兼濟，而又不棄幽遐，不私習近。

九二能體此剛中之德，光明正大，符合中道，故曰「不遐遺，朋亡，得尚於中行。」

治泰之道，有此四者，所謂寬則得眾，信則民任，敏則有功，公則眾悅，誠不失中行之德也。

而其要首在於「寬」，故《象傳》統舉「包荒」字以括之，
謂其得配中行，以光大也。旨深哉！

為活用占筮，姑就開拓之事而言之。

「包荒」者，謂荒野也。

「用馮河」者，謂開墾荒地，誘導無業貧民，開道架橋，以從公役。

「不遐遺」者，謂極至深山幽僻之地，越險犯阻，而開拓之也。

「朋亡，得尚於中行」者，謂無朋比之私，率眾而舉事，得天下之理敬者是也。

蓋「包荒」，仁也；「馮河」，勇也；「不遐遺」，智也；「朋亡」，公也。

備此四德治天下，尚有餘力，若夫有包容而無斷制，則非剛柔相濟之才也。

不遺遐遠，而或阿私黨類，則偏重而失公正之體。
故必包容荒穢，而又果斷剛決；不遺遐遠，而又不私眤朋比，
則不忘遠，不狃邇，是合於中道者也。

《象傳》「以光大也」者，謂胸懷寬闊，有容人之量。

「光」，其明足以有照也；「大」，則其器足以有容也。

【占問】

*   問時運：目下正當功名顯達之時，可以遠遊海外，創興時業。
*   問仕途：有奉使遠行，或從事軍征之兆，均獲吉也。
*   問商業：利在行商，販運外物。
*   問失物：定墜落水中，恐難尋得。
*   問疾病：不吉。
*   問家宅：用人宜寬，處事宜決，不可專信僕從，致損家業。
*   問戰征：有懷柔遠人，征伐不庭，疆宇曰辟之勢。
*   問六甲：生男。

【占例之83】

東京友人某氏，在常陸欲開墾沼地，請占吉兇。筮得［泰］之［明夷］。

爻辭曰：「九二，包荒，用馮河，不遐遺，朋亡，得尚于中行。」

斷曰：

泰古字（暫缺字），象人以左右手決大水之形。

凡洲澤之地，由大雨驟降，山岳砂土，沖激崩墜，隨流壅積而成，
其中低所或為湖水，或為沼陂。
足下今欲開墾沼地，其有利益於社會，以助國家之經濟，可知也。

爻辭「拔如茅」者，謂芟除蕪草，播種五穀，開墾之好結果也。
又「包荒」者，謂買荒地之象；「用馮河」者，謂盡力乎溝洫也。

蓋人有巨多之財產，往往以安樂送世為目的，
使子孫可永享素餐，以為上策，而不知此真失策之大者。何則？
凡世間富者，不計公益，貧者無由得衣食；
貧者不得衣食，必至不顧禮儀，敗壞廉恥，其極至犯禁令而罹法網，
謂之國家亂民，亂民之起，皆由遊手坐食而來也。

足下能包容此輩，奮發而拋資財，欲為眾人開墾沼地，籍以賑濟飢寒，
其志氣操行，光明正大，誠有超絕於朋儕者也，故謂「朋亡」。
足下之為此事業，利己利人，謂之「尚於中行」，必光大也。

友人曰：「謹奉命。然余年老，不能親至其地，監督工業，目今緊要事務，
欲余所信任某氏為代理，委以此事，請筮以決之。筮得［坤］之［豫］。

爻辭曰：「六四，括囊，無咎，無譽。」

斷曰：

此卦全卦純陰，無一陽爻。《易》之道，陽為尊，陰為賤，
今筮得此卦，恐其人為卑賤之小人也。

世之皮相者，皆就人之階級，以別貴賤，余則專論心術。

第一，不為己謀而為人謀，眾人之所喜，己亦喜之，眾人之所惡，己亦惡之。
其性情之所發，公正而無絲毫之私，是為上。

第二，己之所欲，望人亦有之，萬事以和衷相濟，不任己之自由，是圍棋次。

第三，專顧利欲，不顧親戚朋友，苟所得利，逞之廉恥，是為最下。此余之平素所持論也。

自來上智之人，生性完善，不見異而思遷，謂之貴人。
下愚之人，其心殘忍卑鄙，偏於不善，謂之賤人。

坤之初爻曰：「履霜，堅冰至。」謂爭利而至犯上作亂。
上爻曰「龍戰於野」，謀利而至相爭相戰，兩敗俱傷。

如委此人以任事，猶售盜以鍵也，宜括財囊之口而戒於心焉，謂之「括囊，無咎，無譽」。
此事必當自任，未可委人也。

友人乃從余言。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，無平不陂，無往不復，艱貞无咎，勿恤其孚，于食有福。**

**《象****傳****》曰：無往不復，天地際也。**

「無平不陂，無往不復」者，時運變遷之常，猶月滿則虧，花開則落。

此爻以全卦見之，正當［泰運］全盛之時，
然玩占爻位，為陽窮陰逼，［泰］之時將終，［否］之時將至也。

凡物中則平，過中必傾，天數人事皆然。

［泰］至九三，天道復其上，地道歸其下，君子撫［泰運］之極，唯當盡人事以挽回天運，
是以思患預防，常惕艱危，如是則可以無咎。

此爻重剛不中，互卦有［震］，居健動不止之體，健進一步，即為陂復之象。

是［乾］本上也，［坤］本下也，下交上，故［乾］居內而［坤］在外。

［乾］苟不安於下，必上而迫［坤］，［坤］苟不得安於上，必下而奪［乾］，
故曰「無平不陂」。

復而不聽其復，持其平，守其往，防微杜漸，用保厥終。

凡小人欲乘怠而入者，君子則彌田其難；小人欲伺隙而攻者，君子則必保其貞。

其操心之危如此，則舉動措置，必無有過咎也，故曰「艱貞無咎」。

夫天下之事，未有不戒懼而能保其終者也，《易》之垂誡，於始終消長之機，最為深切。

世運之陂復，猶日月之食也，當食霎時晦冥，過時而復光明，故曰「勿恤其孚，於食有福」。

「食」即「蝕」也。以「日月之食」喻「禍」，而以「食終而光明」喻「福」。

按六十四卦中，不拘爻之階級，專以內外卦分時運之轉遷者四卦：
即［泰］［否］［既濟］［未濟］是也。

此卦以內卦三陽，為［泰］中之［泰］，以外卦三陰，為［泰］中之［否］，
蓋以陽為有餘、為實、為富；陰為不足、為虛、為貧。

九三居內卦之極，遇六四而當［乾］［坤］二體之會，為［泰］中之［泰］將終，
六四居外卦之始，為［泰］中之［否］將來。

故於三四兩爻，示時運之轉變，
《象傳》曰「天地際也」者，「際」即交際之際，是陰陽之兩交接也。

【占問】

*   問時運：謹慎者昌，逸欲者敗，最宜留意。
*   問商業：現雖失意，後必大利。
*   問戰征：須防敵兵埋伏，宜固守，不宜進攻。
*   問失物：不久即得。
*   問生產：雖危無咎，必生福澤之兒。
*   問家業：宜謹守先業，可以永保富也。
*   問疾病：少者無咎，老者大限有阻。

【占例之84】

明治十八年(1885)，奉故三條相公之命，占公氣運於濱離宮，筮得［泰］之［大壯］。
此時陪從者，為武者小路君、福澤重香君兩氏。

爻辭曰：「九三，無平不陂，無往不復，艱貞无咎，勿恤其孚，于食有福。」

斷曰：

此卦太陽之火氣，透徹地下，地精為之蒸發，天地之精氣相交，萬物發育，國家安泰之象也。

擬之國家，政府之恩惠，透徹下民，下民之情志，上達政府，
君能信任臣，臣能服從君，故曰［泰］。

然［泰］之極，變而為［否］，是陰陽消長，自然推移之運也。
故有自［泰］趨［否］之時，又有自［否］趨［泰］之時。
此卦內卦三陽，［泰］平最盛，外卦三陰，自［泰］趨［否］。

今筮得三爻，第三爻內卦之極，
［泰］中之［泰］既去，將移外卦之陰，將轉入［泰］中之［否］也，
故爻辭曰：「平者無不遂陂，往者無不復返」，喻時運變遷之義。

在時運使然，原非人力所能爭，故保其固然，防其未然，惕以艱危，矢以貞誠，
人定亦可勝天，故謂之「艱貞無咎，勿恤其孚，於食有福」。

閣下聲名顯赫，勳業崇隆，可媲尹周，小心翼翼，持盈保泰，自有鬼神默相呵護也，
故《象傳》曰「天地際也」。

後相公解顯職，就內大臣之閒位，永矢盡誠，克光輔翼之業。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，翩翩不富，以其鄰，不戒以孚。**

**《象****傳****》曰：翩翩，不富，皆失實也。不戒以孚，中心願也。**

「翩翩」者，鳥刷羽之貌；「鄰」者，指六五上六而言。

此爻在［泰］之時，上與二陰在外卦，皆與下應。
陰柔之質，宜在下位，今居上體，志不自安，故上三爻相連，同欲下行，
是上者以謙虛接下，不待告誡而自信孚，謂之「翩翩不富，以其鄰，不誡以孚」。

「不富」者，陰虛之象，
此爻時運過中，［泰］將轉［否］，為小人合志，謀害正道之時，君子所當誡也。
五上皆陰，不富識量，故《象傳》曰「翩翩不富，皆失實也」。

「皆」者，指［坤］之三陰；「實」者，指陽爻。
陰之從陽，猶貧之依富，今三陰在外，失所依也。

然當［泰］之時，陰氣上升，陽氣下降，上下不相疑，興國利，植民福，
謂之「不誡以孚，中心願也」。

【占問】

*   問時運：喜得朋友同心相孚，諸事可謀。
*   問商業：外則場面甚好，內實空虛，全賴同業相助，可以成事。
*   問戰征：糧餉缺乏，當劫掠敵糧，以供軍需。眾心堅固，有勝無敗。
*   問家業：本一富家，目下外強內弱，幸親戚鄰里，皆得有無相通，不憂匱乏。
*   問失物：主遺失比鄰之家，問之即得。

【占例之85】

東京豪商某氏甲干某來，告曰：
「維新以來，商況大變，主家遂赴衰運，欲建維持之策，不得方向，如何而可？請筮一卦。」
筮得［泰］之［大壯］。

爻辭曰：「六四，翩翩不富，以其鄰，不戒以孚。」

斷曰：

此卦天氣下降，地精上升，上下安泰，共守舊規而耽安樂，無事之時也。

足下今所占問，無論主人及經理夥友，皆唯知株守舊法，依向來之規則，不知隨時而變遷。

近今宇內各國通商，商業亦隨而更新，彼家信用舊人，不諳新法，又不顧用能才，
於是商業日居人後，將數代之積產，遂至艱於接續。
［泰］之四爻，［泰］既過半，將漸入衰運，正合彼家之運也。

此時欲謀立維持之策，想舊時夥友，不富於經驗，
宜代以適任之人，委之事權，使眾人投票推薦，以定其人，悉從其指揮。
舊時夥友，亦不宜戀戀舊態，勤勉從事新業可也，謂之「翩翩不富，以其鄰，不誡以孚」。
如此則彼家之衰運，尚可得而維持也。

某氏從余言，奮然改革其家風，至倉監輩，使之投票推薦，果得適任之人。其家至今益致繁盛。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，帝乙歸妹，以祉元吉。**

**《象****傳****》曰：以祉元吉，中以行願也。**

帝乙者，殷紂之父也。

此爻柔而居尊位，下與九二之剛，陰陽正應。

恭已無為，虛心下賢，是當位之君，開太平之治者也。

九二成卦之主，輔弼六五之君以成乃治，故引「帝乙歸妹」，
下嫁從夫，以喻聖君虛已，下禮賢臣，開國承家，永保福祉，
故曰「帝乙歸妹，以祉元吉」。

「元吉」者，謂大吉而盡善者，即所以成治泰之功也。
夫帝女之歸也，非求勝其夫，將以祉之；
［坤］之復下也，非欲侵［乾］，將以輔之。 《象傳》曰：「上下交而其志同」者是也。

又互卦有［歸妹］，故與［歸妹］之六五，爻辭相同。(/*上互震,下互兌,合為雷澤歸妹)
(/*歸妹六五：帝乙歸妹，其君之袂，不如其娣之袂良，月幾望，吉。)

《象傳》曰：「中以行願也」者，
當［泰］之時，君慮［泰］極變［否］，謹慎恐懼，所願保持之終，永享至治之福，
是所謂「中以行願也」。

【占問】

*   問時運：日下亨通，宜謙虛柔順，萬事皆吉。
*   問商業：宜貿達海外。吉。
*   問家宅：得內助之賢。
*   問婚嫁：宜遠嫁遠娶。吉。
*   問六甲：主生貴女。
*   問疾病：必得神佑。吉。
*   問失物：拾者必自來歸還。

【占例之86】

有相識豪富某來，請占家政氣運，筮得［泰］之［需］。

爻辭曰：「六五，帝乙歸妹，以祉元吉。」

斷曰：

此卦上下通氣之象，主從相應，家政安泰之時也。

今筮得第五爻，尊府之財產，相承舊業，足下性質良善，家教完全，
但於方今之時勢，未免礙於通達。
今得第二爻為之經理，能負擔一切事務，忠實可靠，故家政整理，商運益盛。

然舊時夥友，不免有陰相嫉妒，潛生讒毀者，
好在二爻經理人，能如新婚之婦，柔順相從，讒毀自消，得以十分盡力，克保其家，
謂之「帝乙歸妹，以祇元吉」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，城復于隍。勿用師，自邑告命，貞吝。**

**《象****傳****》曰：城復于隍，其命亂也。**

「隍」者，城壕也，無水為隍，有水為池。

「城」者，築土所成；「隍」者，辟土所成；
「城隍」者，謂其高城崩而復舊隍也。

「自邑告命」，謂從下邑發命令，而告上國也。

此爻［泰］之終，將轉而為［否］，
其象取陰弱之君，不能制陽剛之臣，而以時運之變革為辭，以示盛衰消長之機，
曰「城復於隍」。

當時運既衰，天命將革，君倦於政，臣工於讒，取民無制，賄賂公行，其極必起逆亂。

且軍旅之要，以人和為主，上六之時，世運方否，人心不和，猶冰炭之不相容也，
若以兵爭之，成敗難知。

且城已壞而不修，豈可據此以戰鬥乎？故誡之曰「勿用師」。

至是而君德既衰，威權盡廢，武功不可用，惟返而修文，遠略不可圖，惟退而治近，
故曰 「自邑告命」。

蓋固守城邑，明示政敦，如孟子所謂效死勿去，冀得民心，以挽天運也。

「貞吝」者，聖人謂其不告命於未否之前，而告命於將否之際，惜已晚矣，
雖正猶可羞也，故曰「貞吝」。

《象傳》曰「其命亂也」者，是上下俱亂也。

彼守成之君，生長深宮之中，與婦寺為伍，雖有師傳，多非正士，
君則驕奢淫佚，臣則阿諛逢迎，無所不至。

於是下情抑鬱，不通於上，君澤固滯，不流於下，鬼蜮奸賊，惑亂其間，
終至人心離散，國家傾覆，是之謂「其命亂也」。

【占問】

*   問時運：目下氣運顛倒，宜謹慎自守，須防小人播弄。
*   問商業：宜就小就，以待時運。
*   問戰征：攻奪域地，必勝。
*   問家宅：防有顛覆破敗，宜牢穩守業。
*   問生產：生女。
*   問失物：恐難復得。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
