《高島斷易》35-晉

[![=35火地晉](http://upload-images.jianshu.io/upload_images/6831688-d5051a967026f3db..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35998891) 

卦體上［離］下［坤］，［坤］為地，［離］為火。

［坤］之《象傳》曰：「行地無疆。」「行」，即「進」也。

［離］之性為火炎上，炎上亦「進」也。
且物之善進者，莫如牛馬，［坤］為馬，［離］為牛，皆能行遠，有進往之象。

火，明也；地，順也。明則足以燭遠，順則足以推行，又有進長之義。

按：「晉，進也。」晉古文作（暫缺字），從臸、從日，
臸正字通，即刃切，音進，前往也，上升也。

《序卦傳》曰：「物不可以終壯，故受之以晉。」此［晉］所以繼［大壯］也。

**晉，康侯用錫馬蕃庶，晝日三接。**

卦象上明下順，［離］明為日，故象君；［坤］順為臣，故象臣；
合之為君明臣良之象。

［坤］為國、為邦，故謂「侯」。
［坤］為康，康安也；［坤］為馬，故謂「馬」； ［坤］為眾，故謂「蕃庶」；
［離］為日，故謂「晝」。

蓋爻稱「康候」者，謂明臣也，明臣升進，天子美之，賜以車馬蕃庶，言車馬之多也。

「晝日三接」者，言不特賜予之多，且覿見之頻，一晝之間，三度接見也。

**《彖傳》曰：晉，進也。** **明出地上，順而麗乎大明，柔進而上行，是以「康侯用錫馬蕃庶，晝日三接」也。**

此卦［離］日［坤］地，取象「日出地上」，日出地而上進，光升於天，明麗於地。

順而柔者［坤］也，麗而明者［離］也。

「大明」者，明君也；「上行」者，臣之升進於上也。

謂其時天子大明在上，諸侯恭順在下，明良相濟，君臣一德，天子褒賞勳功，
蕃賜車馬，一晝三覿，寵賜甚隆，品物蕃多也；接謁甚優，問勞再三也。 

考大行人一職，曰：「諸公三饗，三問三勞；諸候三饗，再問再勞；子男三饗，一問一勞。」
即天子三接諸候之禮也。

「賜馬」，即觀禮所謂匹馬卓上，九馬隨之也。

以此卦擬人事，在國為君臣，在家為父子。

［離］下［巽］上為［家人］，［家人］曰「有嚴君焉」；
［坤］為母，亦為民，有母子之象焉。

父在上而明察，有義方，無溺愛也。子在下而順從，有孝敬，無忤逆也。

申此以齊家，則上明下順，而一家和睦，盤匜潔甘脂之奉，門庭來歡樂之休，
先意承志，順之至也，和氣婉容，柔之正也。 

「麗乎大明」者，繼志而達孝也；「進而上行」者，人侍而承歡也。

《國語》：「康候」，即家所稱孝子賢孫者也。

「賜馬蕃庶」者，國有恩賜，猶家之有慶賞也。

「晝日三接」者，觀禮謂三饗三問三勞，猶世子所稱「朝問安，晝視膳，夜視寢」者是也。

《大學》言修齊，首稱「明明德」，
唯其有［離］明之德，斯進而「修身」，進而「齊家」，進而「治國平天下」，由是道也。

此［晉卦］所以取象於「明出地上」也矣。

以此卦擬國家，
上卦為政府，得火之性，能啟國運之文明；
下卦為人民，得地之性，能柔順而上進。 上以其明照臨夫下，下以其順服從夫上。

《象》曰：「明出地上」，謂日之初出，漸進漸高，喻明君之握用賢臣，登進上位也。

順必麗夫明，則順乃有濟；柔必進於明，則柔得其正；
不然，順以取悅，轉致蔽其明也；柔而生暗，必不能以行也。

故《彖傳》曰：「順而麗乎大明，柔進而上行。」此［晉］之所以言「進」也。

曰「用賜馬藩庶」，「用」，謂用以賞賜也。
如《采寂》一時所云：「君子來朝，何賜予之？雖無予之，路車乘馬」者是也。

「晝日三接」者，行觀禮，一也；三饗三致命，降西階拜，二也；
右肉袒，入廟門，出屏南，後入門左，王勞之，再拜，三也。

此為元首明哉，股肱良哉。

一時遠臣來朝，天子燕饗，物美禮隆，賜予之厚，接見之頻，典甚重也。

歷觀六爻，初為始進，故有「摧如」之象。

二之「愁如」，亦凜初之「摧如」而來也。

三則不摧不愁，而「眾允」孚矣。此為肉卦，得［坤］之柔而進也。

四不當位，故有「跖鼠」之誡。

五為卦主，則「往有慶也」。

上處［離］之極，［離］為戈兵，故曰「伐邑」。此為外卦，得［離］之麗而明也。

《象》曰：「君子以自昭明德」，
「君子」者，即［離卦］所稱「明兩作，離」之「大人」也。

通觀全卦，卦體從［大壯］來，
上卦變［震］之下畫而為［坤］，下卦變［乾］之中畫而為［離］；
［晉］，進也，壯則行之，是以「進而上行」也。

《象》曰：「明出地上」，
「明」即謂［離］，「地」即謂［坤］， 「出」即所謂「上行」也。

日之光明在天，日之照臨在地，日以明而上行，不明不特不見行，且不見為日也。

六爻皆言［晉］，而［晉］各隨其先後以為象：

初為進步之始，人或不我孚也，宜寬裕以處之也。

二進於初，二雖懷愁，已見其吉而受福也。

三則又有進矣，罔孚者，忽而其孚，眾心允服，悔何有焉？

內三爻得［坤］之順，故皆吉；

四當外卦之始，出［震］入［離］，首鼠兩端，有一前一卻之象，雖貞亦厲。

五為卦主，柔進上行，故「往吉，無不利」也。

上處［晉］之極，「角」，即［大壯］羝羊之角也，進而不順，必致吝也。

外三爻當［離］之位，高而難進，故多厲。

蓋［離］之配卦十有六，象之最美者，莫如［晉］［大有］。
［大有］「明在天上」，其明最盛；
［晉］「明出地上」，其明方新，明之方新，其進貴柔。

六爻中四上兩爻曰「厲」，四進非其道，故如技窮之鼠，上窮而又進，故有晉角之危；
皆失柔進之道也。

聖人顯微闡幽，憂患作《易》，故於［晉］明之世，猶必以「貞厲」「貞吝」為誡。

初、二、三、五之吉，正所以勸其進也，自明其德，用以明天下之德，旨在斯乎？

**《大象》曰：明出地上，晉，君子以自昭明德。**

日西入為夕，東出為旦。

方其始出，漸進漸高，愈高愈明，光無不照，幽隱遍燭，即［晉］之象。

君子法此象，以自明其德。
德，心之德也。與生俱來，靈明夙具，本無一亳私欲，得而蔽掩。

猶日之初出於地，滄滄涼涼，明光畢照，本無一些雲翳。

「自昭明德」，昭，即明也，
所謂自明明德，明德而猶待於明，此事不容假貸，唯在自知之而自明之耳。

君子切而責之於自，致知格物，以啟自昭之端，誠意正心，以致自昭之實，
謂之「君子以自昭明德」。 

【占問】

*   問時運：正當好運新來，猶朝日初出，漸升漸高，明光普照也。吉。
*   問戰征：當大軍初發，順道而進，宜曰戰，不宜夜攻。
*   問營商：最利媒炭地火等生業，取其明也。吉。
*   問功名：有功名指日高升之象，吉。
*   問訟事：宜返而自訟。
*   問家宅：此宅朝東南，高敞明朗，得太陽吉耀照臨，大吉。
*   問六甲：生女。
*   問失物：在明堂中尋之，得。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，晉如摧如，貞吉，罔孚，裕無咎。**

**《象傳》曰：晉如摧如，獨行正也。裕無咎，未受命也。**

初居下卦之始，柔進上行，
自初起，首曰「晉如」，若欲進而未果，繼曰「摧如」，若有摧而見阻。

初與四應，四不當位，不特不應，且所以摧初之進者，實四為之也。

然雖見摧，唯其得貞，是以吉也。

「罔孚」者，推其摧之由來，雖四為之，亦由上下之交未孚耳。

［坤］為裕，故曰「裕」。當其未孚，或汲吸以干進，或悻悻而懷忿，皆所以取咎也。

唯雍容寬裕，樂道自處，咎何有焉？故曰：「裕無咎。」

《象傳》曰：「獨行正也。」謂摧者不正，晉者能獨行其正耳。

「無咎，未受命也。」謂其未受賜命，只宜寬裕以待之耳。

【占問】

*   問時運：目下好運初來，雖無災咎，尚未盛行，宜遲緩以待之。吉。
*   問戰征：初次行軍，眾心未定，宜寬以待之。吉。
*   問營商：貨物初到，商情未洽，宜寬以時日，早則三日，遲則三月，
    到三爻曰「眾允」，則貸可旺銷，必大獲利。
*   問功名：功名固所自有，不可知者遲早耳，宜寬懷以俠。
*   問家宅：此宅本吉，一時未許進居，為兩情未洽，緩則必成。
*   問婚姻：因探聽未確，遲緩可成。
*   問失物：日後可得。
*   問疾病：宜寬緩調養，可癒
*   問六甲：生女。

【占例之271】

某縣人來，請占志願成否，筮得［晉］之［噬嗑］。

爻辭曰：「初六，晉如摧如，貞吉，罔孚，裕無咎。」

斷曰：

［晉］者、進也，晉當初爻，是進步之初也。
「摧如」者，欲進而有所摧折也。進者雖正，無如人不我信也。

今足下占問志願而得初爻，知足下品信端正，才具可用，但一時眾情未孚，是以欲進又阻。

初與四應，四不應初，反來阻初，料足下所托謀事之人，此人不能相助，反致相毀，
故一時難望遂願。

宜到三爻曰「眾允」之日，志願可遂。一爻一月，大約在三月以後，大吉。

其人嘗攜建議書，請謁某貴顯，不能面達，反受警部之辱，得此占所云，大有感悟。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，晉如愁如，貞吉，受茲介福，於其王母。**

**《象****傳****》曰：受茲介福，以中正也。**

「愁如」，不悅之意，與「摧如」不同，愁者在我，摧者為人所阻。
然二之所以「愁如」，實因初之見摧而來也。

居中履正，故「貞吉」。「介福」，謂大福。
「王母」，以二與五相應，五王位，［坤］陰，［坤］為妣，故曰「王母」。
「王母」，即所謂太后也。

二屬［坤］，［坤］通［乾］，［乾］為「介福」。

按［井］三曰「王明其福」，［既濟］五曰「實受其福」，
［井］三［既濟］五皆得［乾］體，其福蓋皆受之於［乾］也。

二又互［艮］，［艮］為手，手持福以與二，二受之，故曰「受茲介福」。

《九家易》云：「介福謂馬與蕃庶之物也。」

《象傳》曰：「以中正也」，謂其守此中正，不以無應而回其志，故終得受此大福也。

【占問】

*   問時運：目下運非不佳，但所求多阻，中心未免憂結，能守正不改，終必亨通大利。
*   問戰征：前番進攻，既遭摧折，今此再進，殊切愁懼，然能臨事而懼，後必獲吉。
    六二與六五相應，六五辰在卯，上值氐、房、心、尾，
    氐星前二大星主后妃，故取象王母，禱之，則有福。
*   問營商：因前販之貸，已被折耗，今茲未免懷愁，故曰「晉如愁如」。
    惟中正自守，至五爻乃曰：「失得勿恤，往吉，無不利。」蓋勸其不必憂愁，而自然獲福也。
*   問功名：今雖憂愁，至五爻曰「往有慶」，蓋二年之後，即可獲吉。
*   問婚姻：吉，但目下不就，須待第三年可成。當有祖母為之作主。
*   問家宅：當遷居，與祖母同居共食，吉。
*   問失物：久後可得。
*   問六甲：生女。 

【占例之273】

明治五年(1872)，余隨陸軍大佐福原實氏，赴贊州謀筑兵營。

時坐輪船中，福原氏曰：「方今我國形勢，前途未可知，請試一占。」筮得［晉］之［未濟］。

爻辭曰：「六二，晉如愁如，貞吉，受茲介福，於其王母。」

斷曰：

晉者、進也，欲進而愁其見摧，見進而未能進也，故爻曰「晉如愁如」。

六二以陰居陰，但得中正，與初為比，因初之摧，倍切憂思，可謂臨事知懼，故得「貞吉」。

今占我國時勢得此爻，我國自維新以來，力圖進取，以啟文明，
初時內為舊藩士意見不合所阻，外為泰西各國風教不同所困，
下又為改革不便所擾，是以欲進而未能遽進。

茲當二爻，二與五應，五屬尊位，知當道大臣，蒙我皇上帝心簡在，上下一心，
固不敢畏難思退，唯是進步艱難，日切憂慮，此即爻辭之所謂「晉如愁如」是也。

當日三條公以下諸位大臣，秉正謀國，不特受知于皇上，二且為太后所信任也，
此即爻辭所謂「受茲介福，於其王母」是也。

就前後爻辭而詳推之，初爻則屬之前事，二爻則屬之今日，
二五相應，是即《彖》所稱「康侯」者也。

三爻則初之「罔孚」者，而從孚矣，得以上行無悔。

四爻則恐有讒邪在位，如鼠之畫伏夜行，進退詭秘，意將竊弄政權，為宜戒也。

五爻當君位，是明君在上，殷殷焉為諸臣勸駕。
曰「失得勿恤，往吉，無不利」，蓋指二之「愁如」者言，謂失得不足憂，往則「無不利」。
「有慶」者，即受福之謂也。

上爻居［離］之極，［離］上「王用出征」，故五爻亦用「伐邑」，
謂再有摧我者，當以王師討之，使不敢復阻我前進也。

爻象一爻或當一年，或當十年，可以定數求之。

統之［晉］者「進」也，繼［大壯］而來，為宜柔順上行，不宜剛健躁進，
蓋取［坤］之順而在下，尤必取［離］之明而在上，君子自昭明德，胥是道也。

武功必先文德，上爻之「伐邑」，知亦不得已而用之耳。

我國明良交際，文武兼修，國富兵強，日進月盛，正萬年有道之休也，豈不休哉！

福原氏聞之，大為感服。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，眾允，悔亡。**

**《象****傳****》曰：眾允之志，上行也。**

三居內卦之上，與四為比，剛阻於前，似宜有悔。

「允」，信也，六三辰在亥，得［乾］，［乾］為信。

三比近初二，又與初二同心並力，合之為三，三人成眾，故「眾允」。

外卦為［離］，［離］取其明，所謂克明克允是也。

「眾允」則四不能摧，故「悔亡」。

古往今來為國謀事，要皆以眾心之向背為成敗者也，眾心不順，其事雖正，卒無成功。

孟子所謂「多助之至，天下順之」者，「眾允」之義也。
初之「罔孚」、未信也，三之「眾允」、見信也。
孔子所謂「信後諫」，「信而後勞其民」。事上使下，道在是焉。

《象傳》曰：「眾允之，志上行也。」三與上應，志在上行，故能與眾同信也。

【占問】

*   問時運：目下災悔已去，大眾悅服，故吉。
*   問營商：初時為眾所摧，不能獲利，今眾情和睦，可以無咎，賣買皆利。
*   問戰征：眾志成城，戰必勝，攻必克，上行無悔。
*   問功名：得眾人推舉乃成。
*   問家宅：主眷屬和睦，吉。
*   問婚姻：兩姓和諧，吉。
*   問訟事：得有第三人出而處理，兩造允從，無悔。
*   問六甲：生女。

【占例之274】

九州商人某來，請占購買某大會社物品成否，筮得［晉］之［旅］。

爻辭曰：「六三，眾允，悔亡。」

斷曰：

卦體下順上明， 顯見已明白無欺，柔順得眾為要。

今占購買物品，而得［晉］三爻，知其在初爻，已欲購買，為人所摧折不成；
二爻又欲賣之，為己多愁慮未定。茲當三爻，已見眾心允洽，
雖四爻為貪人，意欲從中取利，然因大眾已允，亦不復阻止矣。

准可購買，無悔。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，晉如鼫鼠，貞厲。**

**《象****傳****》曰：鼫鼠貞厲，位不當也。**

四爻以陽居陰，不中不正，當上下四陰之中，上互［坎］，下互［艮］，
［坎］為陰伏，［艮］為鼠，［坎］隱而傷明，［艮］止而傷順，無其德而居其位。

上承陰柔之主，竊弄威權，下抑眾陰，使忠言不得上達，以隔絕上下之交者也。

其貪戾之性，猶如鼫鼠，故曰「晉如鼫鼠。」

自來奸臣得位，其性點謫，其志貪殘，晝伏夜動，詭祕百端，竊威弄權，狡同鼫鼠。

一旦明德當陽，察識奸邪，渾如碩鼠見貓，罔不捕滅，故曰「貞厲」。

《象傳》曰：「位不當也。」謂斯不當居斯位，為竊位也。

 按：
［解］之卦，以陰居陽象狐，
［晉］之卦，以陽居陰象鼠，此卦互體［艮］，一陽在上，故稱「鼫鼠」。

狐性疑，在［解］當去其疑。
鼠性貪，在［晉］當去其貪。取象各有所當。

【占問】

*   問時運：運有蹊蹺，宜光明正大處之，若持首鼠兩端之見，好為狡詐，必凶。
*   問戰征：［晉］《象》曰「晝日三接」，或曰接即捷，言一晝間而得三捷。
    若疑而又貪，如鼠之晝伏夜動，則危。
*   問功名：爻曰「鼫鼠」，鼫鼠謂五技皆劣，是必不能得志也。
*   問營商：鼠性貪，貪無不敗，防為同夥貪財致敗。
*   問家宅：鼠為穴蟲，善盜，宅多鼠，必主耗失。不利。
*   問疾病：《詩》云：「鼠思泣血」，或有嘔血之症。
    又曰：「鼠憂以癢」，或有疥瘡之疾，是亦可危。
*   問訟事：首鼠兩端，是一卻一前，一時不能決也。
*   問行人：晝伏夜行，必有事故，一時不歸。
*   問失物：已入鼠穴，不得。
*   問婚姻：「鼫鼠」為鼠竊，婚姻不正。
*   問六甲：生女。

【占例之275】

商人某來，請占家政，筮得［晉］之［剝］。

爻辭曰：「九四，晉如鼫鼠，貞厲。」

斷曰：

卦體順麗大明，柔進上行，足見主家者公明在上，一門柔順和樂，有家業日進之象。

今占得四爻，以陽居陰，位不得正；鼠為穴蟲，晝伏夜動，貪而畏人，陰物也，
四爻如之，故爻辭曰「晉如鼫鼠」。

料足下家中必有鼠竊之徒，管理家務。

如《詩》所詠：「碩鼠碩鼠」，一則曰食苗，再則曰食穀，知盗食家產，為禍非淺，
故曰「貞厲」，言家道雖貞亦厲也。足下其審之慎之！

【占例之276】

子爵五条為榮君，將遷居西京，請占筮吉凶如何？筮得［晉］之［剝］。

爻辭曰：「九四，晉如鼫鼠，貞厲。」

斷曰：

此卦內［坤］外［離］，為［晉］，《象》曰：「明出地上」。
日出於東為明，日入於西為晦，卦德在明，是宜東不宜西也。

今君將移居西京，辭爵歸隱，占得晉四爻，
按［晉］者為「進」，不宜於退，日出在東，不宜就西，象皆不合。

四爻辭曰：「晉如碩鼠，貞厲。」謂鼠首兩端，一前一卻，正如君子之進退疑慮，欲遷未決。

「貞厲」者，謂退隱意非不正，恐後有危厲也。勸君不必遷移。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，悔亡，失得勿恤，往吉，無不利。**

**《象****傳****》曰：失得勿恤，往有慶也。**

五爻為［晉］之主，高居尊位，柔而得中，唯與四相比昵，
四遂得竊弄威權，隔絕二三，不得親近，是以有悔。

然五躬備明德，智足察奸，黜六四而任六二，昭明有融，上下交孚，故曰「悔亡」。

「失得勿恤」者，謂五不自恃其明，委用六二，信任勿疑，
計是非，不計得失，即有小失小得，不足慶也。

「往」即「上行」，指康侯往朝於天子也。

「吉，無不利」，指受介福於王母也，故《象傳》曰「往有慶也」。

慶，即「受茲介福」之謂也。

【占問】

*   問時運：目下正當盛運，災去福來，有得無失，大吉。
*   問戰征：轉敗為勝，在此一戰，奮勇前往，立見成功。
*   問營商：前此小失，今可大得，吉。
*   問功名：不必汲汲求名，可無意得之也。吉。
*   問家宅：日出於東，［離］位南方，此宅必朝東南。
    從前小有災悔，今則屋運已轉，吉無不利。
*   問婚姻：以九五為男家，六二為女家，兩爻皆吉，大利。
*   問訟事：曰「悔亡」，謂災害已去，罷訟則吉。
*   問失物：往尋必得。
*   問六甲：生女。

【占例之277】

華族某來，請占氣運，筮得［晉］之［否］。

爻辭曰：「六五，悔亡，失得勿恤，往吉，無不利。」

斷曰：

［晉］五爻為一卦之主，高明在上，且［坤］為邦、為國，有屏藩一國之象。

閣下占氣運而得此爻，爻辭曰：「悔亡。失得勿恤」，
想閣下自廢藩以來，從前或小有災悔，今能柔順上進，觀光志正，是不以失得為憂也，
故曰「悔亡」。

「往」者，往朝也，上下交孚，故無往而不利也。

聞閣下欲以每歲財產餘利，教育藩士子弟，以為國家培植人材，至財產之得失，不復計慮，《彖》所稱康侯者，必在閣下矣。

他日恩賞下逮，車馬藩庶，行有待焉，《象傳》所謂「往有慶」者，此也。

【占例之278】

明治三十一年(1898)，占內閣氣運，筮得［晉］之［否］。

爻辭曰：「六五，悔亡，失得勿恤，往吉，無不利。」

斷曰：

此卦明出地上，順而麗夫大明，國家治體，駸駸上進之氣運也。

今占得五爻，五居君位，昭明有融，上下交孚，君明臣良，正在此時。

然其間黜陟，不無些少紛擾。

在內閣諸公，皆正色立朝，秉忠從事，不計勞辱，
謂之：「悔亡，失得勿恤，往吉，無不利。」

果哉！是年伊藤侯辭總理之爵，大隈板垣二伯入內閣，五月，山縣侯升為總理。

此間雖非無紛擾，國家益見進步，正合此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，晉其角，維用伐邑，厲吉，无咎，貞吝。**

**《象****傳****》曰：維用伐邑，道未光也。**

「角」者，陽而在上，喻威猛之義。

上爻處［晉］之極，過剛失中，故曰「晉其角」，謂其知進不知退也。

［離］為甲、為戎，［離］上「王用出征」，上爻體［離］，故亦曰「維用伐邑」。

用者五，邑指四，奉命而伐之者，上也。
四既有罪，聲罪致討，兵雖危事，吉而無咎也。

然於羽可以格頑，玉帛可以戢爭，不用文德，而用武功，亦未始非聖明之累也，
故雖正亦吝， 而《傳》曰「道未光也。」

【占問】

*   問時運：目下好運將終，防有事故，然無大害。
*   問戰征：只可近征國內，不可遠伐海外。危而終吉。
*   問營商：於同業防有紛爭，於事則危，於貨則利，於情則吝，幸無咎也。
*   問功名：晉，進也。角在首上，有首選之象。功名成後，防有從戎之役。吉。
*   問家宅：居者於鄉黨中，有紛爭之事，未免不安，然無大咎。
*   問婚姻：上與三相應，上與三，即為男女兩姓，始有紛擾，終得和諧，故「悔亡」，與三同也。
*   問訟事：《雀角》之詩，刺訟也。罷訟則吉。
*   問六甲：生女。

增註：《詩經‧雀角》原文：
「誰謂雀無角，何以穿我屋？誰謂鼠無牙，何以穿我墉？
　誰謂女無家，何以速我訟？雖速我訟，亦不女從。」 是說女性被逼婚不從，不得不步上訴訟之途。

【占例之279】

友人某來曰：「今有一會社，自創立以來，余所關慮。 昨年總會，整頓社員，迄後事務不整，有株主之紛擾，其由社勢之不振乎？ 抑由社員之不力乎？請一占其盛衰。」筮得［晉］之［豫］。

爻辭曰：「上九，晉其角，維用伐邑，厲吉，无咎，貞吝。」

斷曰：

晉者，明出地上，有社運日進日新之象。

今占得上爻，為［晉］之極，是進無可進矣。物極必反，意者重有改革乎？

「伐邑」者，即正其不正，可用前社員之練達者，以定會社之規則，庶幾可得吉矣。

事雖危殆，終無咎焉，從此社業復興，不失其正。

然自有識者觀之，不免為之竊笑也，故曰：「貞吝」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
