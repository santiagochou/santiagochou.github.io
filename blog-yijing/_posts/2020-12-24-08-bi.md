《高島斷易》08-比

[![=08水地比](http://upload-images.jianshu.io/upload_images/6831688-74db7daf51003870..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36004413) 

「比」字篆書作二人相比之象。
比則親，親則相輔，相輔則樂。
又作「炏」，「炏」以聯屬一體為義。

此卦［坎］水在［坤］地之上，水得地而流行，地得水而滋潤，故相親輔而和合，
因名此卦曰［比］。

《彖傳》曰：「比，輔也。」《序卦傳》曰：「比者，親也。」
《雜卦傳》曰：「比樂。」皆同義也。
以卦象言之，九五一陽位中正，上下五陰爻皆比而從之。 

**比，吉。原筮，元永貞，无咎。不寧方來，後夫凶。**

此卦［坎］上［坤］下，惟五爻一陽主全體，五柔皆歸，故曰「比」。

「原」，推原也，謂原其所始也。

「筮」者，分析辨別之意，或作筮蓍解，然皆所以決疑，意亦相通，不必拘泥。

「元」，即［坤］元之元。「永」者，長也，有［坎］水長流之象。

「貞」謂道得其正。

上之比下，要必有此三者；下之從上，亦必求此三者，斯無咎矣。

「原筮」者，謂推原諸柔來從，果得此「元永貞」之道否。

［坎］為加憂，不寧之象，
民有不寧，必從君以求安；君有不寧，必得民而共保，上下相應，則來者自寧。

四柔既比，其比在前，六來獨後，故曰：「後夫」，五不受之，其道窮矣，是以凶也。

**《彖傳》曰：比，吉也。** **比，輔也，下順從也。** **原筮，元永貞，无咎，以剛中也。** **不甯方來，上下應也。** **後夫凶，其道窮也。**

**「輔」者，助也，九五一陽居尊位，與五陰親比，有下助上之象，
孟子所謂「多助之至，天下順之」是也，吉莫大焉。
故曰：「比吉也，比輔也，下順從也。」**

**「原筮」以下七字，主九五而言，九五為成卦之主，具陽剛之德，居中正之位，
故曰「以剛中也」。**

**「不寧方來」一句，就初、二、三、四之四陰言，
九五以剛中施親比之道，則天下眾陰，皆服從而來，故曰「上下應也」。**

**「後夫凶」一句，就上六而言，上六處陰之極，剛愎不遜，是為頑梗之夫，
歸附獨後，為眾所疏，故曰「其道窮也」。**

**以此卦擬人事，父子兄弟夫婦，彝倫之中，自然親比。**

**朋友以義合，有貴賤、長少、親疏、賢愚之等差，擇之最宜分明。**

**別其是非，辨其邪正，諺曰「近朱者赤」，爻之不正，相匿而併入歧路，所謂小人比也。**

**故當推原筮決，必其人有「元永貞」之德，然後相與親比。**

**「原筮」者，筮之於相親之始，慎之至也；「元」者，統萬善也；
「永」者，謂能久於其道也；「貞」者，謂得正道而固守之也。
比非其人，後必有咎，故曰：「原筮，元永貞，無咎。」**

**如孔子所云：晏平仲善與人交，久而敬之是也。**

**夫人心莫不欲求友，比得其正，雖疏遠之人，亦感其德義，自求親睦，謂之「不寧方來」。**

**然君子小人，各異其趣，往往有頑梗之夫，不服德化，
雖後亦歸附，其來已遲，是比道窮也，故謂之「後夫凶」。**

**以此卦擬國家，九五之君，施膏澤於下，六四六二，皆奉戴九五君意，盡力於國家。** **於是億兆之民，感其威德，上下親比。**

**此卦［坎］上［坤］下，恰如水土相濟，融洽為一。**

**以上比下，為一人而撫四海，以下比上，自四海而仰一人，
上下相助，君民一體，謂之「比吉也，比輔也，下順從也」。**

**「比輔」者，臣親其君也；「順從」者，民親其上也。**

**然上非有剛中之德，不足當下之親比，下非有「元永貞」之德，不足當上之親比。**

**是以必當推原而占決之也，謂之「原筮，元永貞，無咎，以剛中也」。**

**比之初，上下之情或猶未通，不來者不寧，來者自寧，謂之「不寧方來，上下應也」。**

**「方」者，來而不已之辭，取下四陰順從也。**

**當此時有不服風教，不服德義，剛愎負氣，自取困難者，是為頑夫，其凶可知也。
窮而後求比，其誰親之！**

**上六居［比］之極，以不得比，窮無所歸，謂之「後夫凶，其道窮也」。**

**酈生所謂「後服者先亡」是也。**

**通觀此卦，初爻為遠人，二爻為賢士，三爻為求進之士，
四爻為在位之宰相，五爻為君，上爻為化外之民。**

**此皆莫非王民，而休咎不同者，物情自不能齊也。**

**此卦次［師］，［師］［比］二卦，同是一陽五陰。**

**《易》中一陽之卦凡六，其最吉者莫如［比卦］，以其九五一陽居天位，而「上下應之」也。**

**又［師］［比］共為得位之卦，得君位者為［比］，得臣位者為［師］。**

**「師者，眾也。」眾不能無爭，爭則亂，靖亂以武，孚之以德，所以［比］次於［師］。**

**［師］之群陰來而居下，載九五陽剛中正之君，有亂後得明主，各安其位之象。**

**《大象》曰：地上有水，比，先王以建萬國，親諸侯。**

水之性平，地之道順，水在地上，散則為萬，合則為一。

先王見此象，而分封有功之臣於各地，以為王室之藩屏，
親撫戰後窮民，輕減其租稅，平均其法律，沛其恩澤，如水之潤物，無不融洽。

夫天下之大，可以一人統之，不可以一人治之，
必建國置侯，有朝聘往來之禮，以結其歡；有巡持述職之典，以通其情。

天子猶大海朝宗之眾水，其親諸侯，猶身之使肱，
則諸侯服順君德之渥，其於民猶肱之使指。

是封建之制，雖與方今郡縣之治異其體，君主統治臣民之意，無有差違。

謂之：「先王以建萬國，親諸侯。」

內卦為［坤］，萬國之象，初爻變則為［震］，建侯之象。 

【占問】

*   問戰征：玩爻象，其軍威之盛，有如水就下，沛然莫禦之勢。
    一戰平定，即當裂土分封，建立屏藩。
*   問營商：水在地上，無處不流通，商業流通為利。
    比，親比也，得親比之人以共事，斯商業可垂永遠矣。
*   問功名：建國封侯為士生榮顯之極品，
    ［比］反［師］，［師］上六曰：「大君有命，開國承家。」此之謂也。
*   問家宅：是宅必低窪近水，亦比近貴人之宅。宅基大吉。
*   問婚姻：比，比好也，地與水，本相親比，占婚得此，必卜百年好合，且主貴。
*   問疾病：［坤］為地，為腹；［坎］為水，為心；恐是心腹水腫之症。
    諸侯能治國，猶醫能治病，宜切近求治。吉。
*   問六甲：生女，主貴。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，有孚比之，無咎。有孚盈缶，終來有他吉。**

**《象****傳****》曰：比之初六，有他吉也。**

「有孚比之」者，謂誠信充實於中，如物之盈滿於缶中。

「缶」者，上古之土器。鄭云：「缶，汲器也。」

此卦以「五陰比九五一陽」為義，與他卦應比之例不同。

比之道以誠信為本，若中無信實，雖欲親人，人誰與之！
此爻居比之初，與九五猶遠，本非其應。

然比之道在初，初能積誠於中，率先三柔而從五，五比由初而始，故「無咎」也。

譬如以誠事神，神必來格，有酒盈缶，神必來享也。
「缶」指六二，中虛能受之象；「之」字指九五而言。

「缶」者，質樸而無文飾，喻人之質樸正直，不事虛飾，以此交人，人亦樂推誠相與。

即素未識面者，亦將樂與比助，共得歡心，謂之「終來有他吉」。

「終來」者，謂將來也；「他吉」者，謂意外之吉。

九五本不相比應，而亦比之，是意外之吉也。

《象傳》一「也」字，示其心之不可疑。

此爻變則為［屯］，其辭曰：「磐桓，利居貞，利建侯。」

「磐」與「盤」通，有缶象。「磐桓」「居貞」「有他吉」者，建侯也。

【占問】

*   問戰征：有如「禹征有苗，干羽來格」之象，故曰：「有孚比之，無咎。」
*   問營商：商業專以信實為主，斯遠近商客皆親比而來，貿易廣，而獲利亦厚也。
*   問功名：「有孚比之。」即［中孚卦］所云：「信及豚魚」之謂也。
    ［中孚］九二曰：「我有好爵，吾與爾靡之。」靡，共也，言我與爾願親比而共升榮也。
    故曰：「比之初六，有他吉也。」
*   問婚姻：玩爻辭，謂既得相孚，又復相比，親之至也，以是訂婚，吉無咎也。
*   問家宅：比，比鄰也，近者既信義相孚，往來親密，遠者亦聞風願來比鄰，故曰「終來有他吉」。
*   問六甲：生女。 

【占例之59】

某氏之子，多年留學英國，歸朝之後，奉職某省，一日來訪，請占氣運。筮得［比］之［屯］。

爻辭曰：「初六，有孚比之，無咎。有孚盈缶，終來有他吉。」

斷曰：

［比卦］地上有水，水土和合，故曰比。

比者、親也，占得此卦，可知足下家庭完好，和親無間；
且天性溫和，久遊英國，而熟諳外交之道，［比］之為卦，可謂適合足下焉。

所謂「比」者，以親好為立身之本，持躬以誠而無偽，交友以信而無虞，
則人亦將推心置腹，和好無尤，故曰「有孚比之，無咎」。

蓋人比真誠積於中，而後光輝發於外，
猶罐之必有酒醺盈於中，而後芬香達於外，此謂之「有孚盈缶。」

「終來有他吉」者，謂足下以孚信待人，斯上信下效，
他日祿位升遷，不特得意中之吉，且更有望外之喜也。可為足下預賀之。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，比之自內，貞吉。**

**《象****傳****》曰：比之自內，不自失也。**

「自內」者，自心也。古稱中心曰內，書多其例。
如《大學》：「誠於內必形乎外」之類是也。

此爻為內卦之主，柔順中正，與五為正應，能以中正之道相比者也。

蓋其抱道在躬，而不願夫外，故曰「比之自內，貞吉」。

若急於用世，出而求君，雖有其道，已自失矣。

必其秉中正之德，貞固自守，以待上之下求，而斯出而相輔，
如商湯之三聘伊尹，劉先主之三顧諸葛，斯謂「不自失也」。

此爻之辭為士之抱道者勸，即為士之失身者戒。

【占問】

*   問戰征：士卒同心，上下一體，戰無不克，故曰：「比之自內，貞吉。」
*   問功名：「內」，我也，以我有實學，足以感孚於人，所謂實至而名歸也。吉。
*   問營商：一店夥友，性情比洽，自然百為順從。
    以此出而貿易，人皆信服，無不獲利，故象曰：「比之自內，不自失也。」
*   問疾病：「內」，謂心腹也，凡病總宜心平氣和。中藏通利，外邪自消，故吉。
*   問六甲：生女。
*   問婚姻：必是內親重聯姻。吉。

【占例之60】

某縣知事，將榮轉某省，請占其氣運及升遷。筮得［比］之［坎］。

爻辭曰：「六二，比之自內，貞吉。」

斷曰：

此爻以柔順中正之德，應九五剛健中正之主，陰陽相應，其吉可知。

足下為某省次官，赴任省中鉅細之政務，與某大臣相輔為理者也。

是足下為某大臣素所親信，今又將轉任某省，可期而俟也，故爻辭曰「比之自內，貞吉。」

未歲，某知事果榮轉某省次官。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，比之匪人。**

**《象****傳****》曰：比之匪人，不亦傷乎。**

此爻陰柔，居［坤］之終，不中不正，承乘應皆陰，有遠君子而比小人之象。

所交非其友，所事非其君，不以正道相助，而以私誼梘親，是巧言孔壬之小人也。

初應四為比，比得其人；二應五為比，比得其人；皆正人也。

三乃應上，上處卦之終，是為「後夫」，即「匪人」也。 上比「無首」，無首，有「傷」之象。

例如范增之從項羽，不能展其才力，憂辱而死。 故《象傳》曰「不亦傷乎」，謂其意之可憫也。

此爻變則為［蹇］，［蹇］九三辭曰「往蹇來反」，可以知「比之匪人」之凶也。

【占問】

*   問戰征：觀軍而任用閹寺，參謀而偏聽佞人，爻辭所云：「比之匪人」是也，安得不敗！
*   問營商：商業之盛衰，惟在其人，其人而曰與市井無賴之輩，征逐往來。
    匪人日親，正人日遠，不特其業立敗，其人亦不堪問矣。
*   問功名：交道不正，士品日下，不特聲名破裂，禍亦隨至。
*   問婚姻：女貴貞潔，男效才良，人倫正道，苟非其偶，致誤終身，不亦傷乎！ 

【占例之61】

友人某來告曰：「僕近與友某相謀，興一大商業，請占其成否。」筮得［比］之［蹇］。

爻辭曰：「六三，比之匪人。」

斷曰：

「比」者，地上有水，有往來親洽之意也。
然依其所親，其中顯分利害，與善人親則吉，與不善人親則凶。
此爻曰「匪人」，顯見非善人也。

今足下共謀之友，余卻不知其人，就爻辭而論，三與上爻既相應，
三之所云「匪人」，即上爻所云「無首」，人而無首，恐難免禍。
足下與之共興商業，凶莫甚焉，謂之「比之匪人」，故《象傳》曰：「不亦傷乎」。

友人聞而大驚，未歲而西國亂起，此友果處重罪云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，外比之，貞吉。**

**《象****傳****》曰：外比於賢，以從上也。**

四本應初，不內顧初，而外比五，謂之「外比」。

二之應五，在卦之內，故曰「比之自內」；
四之承五，在卦之外，故曰「外比之」。

內外雖異，而皆得比於五，五剛陽中正，賢也；居尊位，上也；
親賢從上，比之正也，故曰：「貞吉。」

如夫周公之吐哺握髮，以下天下之士，輔翼君德，下親賢人，比爻之義也。

《象傳》曰：「外比於賢，以從上也。」

此爻於九五，象則為外，德則為賢，位則為上也。

變則全卦為［萃］，九四之辭曰「大吉無咎」，可以見此爻之吉也。

【占問】

*   問戰征：爻曰「外比之」，得外夷歸服之象，故曰「貞吉。」
*   問營商：想是海外營業，貨物流通，無遠不居之象，故曰：「外比之，貞吉。」
*   問功名：四外比五，五居尊位，有簡在帝心之象，功名之顯赫可知也。
*   問家宅：二居內卦，四居外卦，皆曰「貞吉」，自得內外親比，一家和睦。
*   問婚嫁：玩爻辭，想在外地訂親。吉。
*   問六甲：生男。

【占例之62】

明治二十一年(1888)，占某貴顯之氣運，筮得［比］之［萃］。

爻辭曰：「六四，外比之，貞吉。」

斷曰：

比者，地上有水，親和之象。

今得四爻，此人在九五君側，以盡精忠，大得君寵，上下親比之占也。

某貴顯任宮內大臣之職，其爻辭適合。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，顯比，王用三驅，失前禽，邑人不誡，吉。**

**《象****傳****》曰：顯比之吉，位正中也。舍逆取順，失前禽也。邑人不誡，上使中也。**

「顯比」者，明親比和順之道於天下也。

「三驅」者，《禮》所謂「天子不圍」，
天子之畋，合其三面，開其一面，使之可去，不忍盡傷物命，即好生之德也。

「失前禽」者，以禽之前去者，失之不追也，商湯之祝網，即是此義。

「邑人不誡」者，謂王者田獵，與民同樂，不煩告誡，如歸市不止，耕者不變之意，故吉。

諸爻之比，皆以陰比陽，五爻則以陽比陰，以陽故曰「顯」。

且九五陽剛中正，為［比］之主，陽剛則光明而不暗，中正則正直而無私。

此其所以為「顯比」也，［比］之至中而至正者也，
故《象傳》曰「位正中也」，位即九五之位。

順逆以去就言，
前去之禽，任其失之，不復窮追，來者撫之，去者不追，謂之「舍逆取順」也。

「上使中也」者，言上之使下，中平不偏，是下民熙皞之象也。

［比］［師］二卦，五爻皆取田之象，
然［師］喻除憂，［比］喻同樂，故《雜卦傳》曰「比樂，師憂」也。

又［師］自二至五，［比］自五至二，［師］曰「三賜」，［比］曰「三驅」。

［師］［比］皆禽，
［師］之禽在內害物，為境內之寇，故「執」之，王者之義也。
［比］之禽在外而背已，為化外之民，故「失」之，王者之仁也。

按：六十四卦中，有［坎］者十五：
［屯］［蒙］［需］［訟］ ［師］［比］［坎］［蹇］［解］
［困］［井］［渙］［節］［既濟］［未濟］是也。

其中雖有輕重大小之別，皆不免艱難勞苦，以［坎］有險難之義，
唯［比］之一卦，獨無艱難勞苦之象，得為最上之吉。

卦全由九五為主，爻具陽剛之盛德，讀者玩索其義，可自得也。

【占問】

*   問戰征：有降者不殺，奔者不禁之恩威，故曰「王用三驅，失前禽也。」
    有耕者不變，歸市不止之德化，故曰：「邑人不誡，吉。」
*   問營商：玩爻辭，不貪目前小利，不圖意外資財，舍逆取順，雖前有耗，後自得盈餘也。
*   問疾病：症象已顯，前服驅邪之劑，邪己若失，不必警戒，病自癒也。吉。
*   問功名：馳驅生事，前功雖失，後效自必顯著。吉。
*   問六甲：生男。

【占例之63】

明治二十四年(1891)三月十四日，眾議院議長中島信行、前長崎縣知事日下義雄兩氏來訪，
談及橫濱《每日新聞》所議美國伯斯頓府新聞所載美國獵船一事，
言所雇美國人四人，與日本人二十四人，在亞細亞俄領海岸，為俄國人所補，充當苦役，
數年內死幾人未明，唯有美國兩名，最耐苦役，已得無事歸國。

俄國者目下宇內強國也，美為民主之國，亦稱強大，本邦介立兩國之間，政府不知將如何處置？
請占之。筮得［比］之［坤］。

爻辭曰：「九五：顯比。王用三驅，失前禽，邑人不誡，吉。」

斷曰：

此卦地上有水之象，水與土兩相比輔，故曰［比］也。

維新以來，我國與歐美各國，訂盟聯約，通商往來，正兩相親比之吋。

今為美國獵船被捕之事，占得此卦，曰「王用三驅，失前禽」，見俄國政府，未嘗有捕之之令；「邑人不誡」，或者出於俄國土人所為也。

考俄國西比利亞(西伯利亞)地方曠遠，萬里只有督統御之，為政府政令所不及，
前歐美各邦人民，每每滋事，雖各國政府責問俄國，俄政府答曰：
彼地有總督統理，我當諭令總督查辦，終至延遲歲月，迄無結局。

今回之事，不過北方邊陲之一瑣務，既今責問俄國，彼之所答，亦必如前所云，
諭令該地總督查辦面已。

況此卦曰「顯比」，是明言光明正大，與萬國相親比，
我國亦何必以此一小事，傷國家大體之親睦也？

唯今後須議定西比利亞海，兩國人民互漁之規則，
凡兩國人民，非得其國政府免許，勿論港內，聯絡其國所屬兩岬線內，禁漁業，
在線外，無論何國人，任其漁獵，亦可謂之「王用三驅，失前禽」也。

中島氏等為之感服《易》理之妙。

【占例之64】

占明治三十一年(1898)內務省之氣運，筮得［比］之［坤］。

爻辭曰：「九五：顯比。王用三驅，失前禽，邑人不誡，吉。」

斷曰：

比者，地上有水之象，水得地而流行，地得水而滋潤，是兩相親比，故名此卦曰［比］。

比者親也。今占得五爻，以奉戴九五之君德，撫育萬民，行公平之政，
五陰之臣民，順從陽剛之君也，謂之「顯比」。

在眾民中或有不從教化者，宜舉直錯枉，使之自化，謂之：
「王用三驅，失前禽。 邑人不誡，吉。」

本年內該省之措置，避得善良之結果也。

時板垣伯為內務大臣，既而辭職，西鄉侯代之。

當時內閣，頗為政黨紛擾，內務省之施政，獨無一毫之障礙。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，比之無首，凶。**

**《象傳》曰：比之無首，無所終也。**

此爻陰柔不才，居比之終。
陰以陽為首，諸陰皆比五，上居五上，不下從五，是無陽也，無陽，即「無首」。

胡氏云：「無首者，無君。」是所謂「後夫凶」。

至眾陰皆比，比道已成，於是欲比於五，不可得矣，故曰「無所終也」。

天下有其始而無其終者，往往有之，無其始而有其終者，未之有也，
是以「比之無首」，至終則凶也。

【占問】

*   問戰征：「首」，軍中之首領，謂元帥也。「無首」者，亡其主帥也。凶。
*   問營商：五為卦主，上不與比，猶營商之夥，不與店主相親比，是「無首」也。
    凡有所謀，必無所終也。凶。
*   問功名：凡求名以高等者為首，曰榜首，曰魁首，「無首」則名於何有？凶。
*   問家宅：恐喪家主。凶。
*   問婚姻：不知何以無主婚之人？婚家來歷，不甚明白。凶。
*   問六甲：生女，恐有奇疾。 

【占例65】

某縣人攜友人某氏紹介狀來，告曰：
「生今有志上京，某貴顯者，為生同縣人，素所相知，欲往求引援，請占諾否如何？」
筮得［比］之［觀］。

爻辭曰：「上六，比之無首，凶。」

斷曰：

比者，地上有水，水土相親，顯見有同鄉之誼。

今得上爻，曰「比之無首」，想是未嘗謀面也。

足下雖云與貴顯有情誼，平生之交際，恐不信實，
或疏闊已久，今往請託，未必見許，故爻辭曰「比之無首，凶」。

後聞往見，果如此占。

【占例66】

明治三十二年(1899)，占我國與德國之交際，筮得［比］之［觀］。

爻辭曰：「上六，比之無首，凶。」

斷曰：

比者，地上有水，水之在地，遍處流行，無遠不居，有萬幫親睦之象。

德國財力，並臻富強，與各國素敦親好，此爻爻辭曰：「比之無首，凶。」殊為可疑。

既而思之，我國與德國交際，所稱首領者，唯在該國駐在公使，或者此人近將易任乎？
故曰：「無首。」 

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
