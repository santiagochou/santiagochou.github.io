《高島斷易》09-小畜

[![=09風天小畜](http://upload-images.jianshu.io/upload_images/6831688-dc3d0af607b2e15f..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001351) 

「畜」字從玄、從田；玄者，水也，田中蓄水以養禾，兼有蘊藏含養等義。

「小」者，「大」之反，謂「物之微細」者也。

此卦六爻，唯六四一陰，能畜五陽，為成卦之義。
陽大陰小，以陰畜陽，故謂「小」。

卦體下［乾］上［巽］，［乾］者、剛健，［巽］者、柔順， 
［乾］下三剛，［巽］一柔二剛，［巽］以一柔為主，蓄藏群剛，故謂［小蓄］。

《序卦傳》 曰：「比必有所畜，故受之以小畜。」
凡物相比附，則必聚積，是卦之所以次［比］也。

**小畜。亨。密雲不雨，自我西郊。**

**「畜」者、止也，「亨」者、通也，其義相反。**

**然此卦二五皆陽而得中，有健行之象，雖一時為六四所止，終得亨通也，故曰「小畜亨」，
猶［屯］曰「元亨」。**

**「密雲不雨，自我西郊」 ，此二句專就六四成卦之主而言。**

**［乾］者、天也，［巽］者、風也。
內卦為天，太陽熱氣，照射大地，水氣感觸，陽氣蒸騰為雲，［乾］為密，故曰「密雲」。**

**天上有風，雲欲為雨，為風吹散，故「不雨」。**

**凡雲氣自東而西則雨，自西而東則不雨，今雲氣雖密，不自東而自西，故不成雨。**

**雲、陰氣；西、陰方，陰倡而陽不和，
且自二至四，互卦有［兌］，［兌］為西，［乾］為郊，故曰「密雲不雨，自我西郊」。**

**當時文王囚於羑里，岐周在其西，故稱「自我西郊」。是［小畜］之象也。**

**《彖傳》曰：
小畜，柔得位而上下應之，曰小畜。** **健而巽，剛中而志行，乃亨。** **密雲不雨，尚往也。自我西郊，施未行也。**

密雲不雨，尚往也；自我西郊，施未行也。

六四者、陰柔之正位，即為陽爻之正義。

此卦六四為主，上下五陽怕應之，以一柔而畜五剛，
故曰「柔得位而上下應之，曰小畜」，是所以釋卦名也。

內爻雖健，外爻居［巽］，是以健而能巽，且二與五居內外卦之中，其志能行，
故謂之「剛中而志行，乃亨」。

剛健者，內卦之象；巽者，外卦之象。

五陽為一陰所畜，故不成雨，然其前進之氣，豈能終已？

至上九變為［坎］水之雨，故曰「密雲不雨，尚往也」。

此時密雲自西而起，是陰先倡而陽不和，不能成雨，故曰「自我西郊，施未行也」。

「往」、「行」、「施」三者，皆得陽剛之氣，［乾］之象也；
「未」者，陰柔之氣，［巽］之象也。

蓋陰之畜陽，以柔克刖，其畜雖小，而牽制殊巨。

譬如三寸之鍵，可以閉厄險之關，一絲之綸，可以掣吞舟之魚，不可以其小而忽諸。

且［巽］為長女，象婦，九三曰「夫妻反目」，上九曰「婦貞厲」，皆以陽受制於陰。

觀夏桀以妹喜亡，殷紂以妲己誅，幽王以褒姒滅，一婦為累，禍延宗社，
陰之累陽，夫豈在多哉！

以此卦擬國家，
六四居輔相之位，仰膺君寵，然秉性陰柔，器識不大，不能任用賢才。

唯以［巽］順畜陽，以致膏澤不下於民，謂之「密雲不雨」。［小畜］之象，國運如此。

然以一陰止五陽，畢竟不能持久，至上爻陰極則亢，風變為雨，遂有「既雨既處」之象。

若其時猶未至，而強欲施行，不能也，謂之「自我西郊，施未行也」。

蓋九二之大臣，與九五之尊位，兩陽不相應，上九與九五，兩陽亦不相比，
故意見不和，是氣運使然，不復如之何。

是以五陽並為一陰所畜，謂之「柔得位而上下應之」，曰「小畜」。 

凡君子之行事，小人得以擾之，大事之將成，小物得以阻之，皆［小畜］之義也。

國家亦然，即擬之人事，亦無不然。

通觀此卦，六四以柔處孚於九五，專以優柔抑制群陽。

初九與六四，陰陽相應，陽為陰所畜，不宜躁動，是以自復於道，潛伏下位，
故「無咎」而又「吉」也。

九二以陽居下體之中，能與初九牽連而復，亦吉道也。

九三與六四相比，剛而不中，止於陰而不得進，如車之脫輻，而不可行也。

始則相比，而終則相爭，則不和如「夫妻反目」，而不安於室也。

六四處近君之位，以信實相孚，是能畜君者也，而眾陽亦並受其畜。

然以一陰敵眾陽，因循姑息，勢或攻擊致傷，於是六四逃避而去，故有「血去惕出」之辭。

九五在君位，任用六四，今見六四之去，憐其誠孚，有所賜與，
故有「有孚攣如，富以其鄰」之辭。

至上九之時，處［畜］之終，六四之一陰已退，［巽］風變為［坎］雨，是為［畜道］之成也。

**《大象》曰：風行天上，小畜，君子以懿文德。**

宇宙之間，太陽熱氣，蓬勃鬱塞，充滿太虛，不能復行，冷氣來而填其後，
其氣之流動，謂之「風」。

此卦風在上而得位，故在下之氣，亦受太陽之熱，而欲上升，
然為上卦之風所畜止，不能復進，謂之「風行天上，小畜」。

君子見此象，能於潛伏之時，修文學，勉德行，以立身命。

「懿」者，修飾而示彰美之意，容儀之溫恭，言辭之和婉，皆德之文飾也。

君子言語有彰，威儀有度，以風動天下，猶風之鼓動萬物，無所遠而不居。

蓋文德之所化，無有窮極也。

【占問】

*   問時運：目下平平，有動作被人牽阻之患。
*   問商業：有外觀完美，內多耗失之象。
*   問出行：主有風波之患。
*   問家宅：主小康之家，防有口舌之禍。
*   問戰征：雖有雷厲風行之勢，而恩澤不孚，只可小捷，難獲大勝。
*   問六甲：生女，又防小產。
*   問行人：恐舟行風阻，遲日可歸。無咎。
*   問婚姻：主得懿美淑女。吉。
*   問年成：主多風少雨，收成平平。
*   問疾病：主風火之症。小兒吉，大人凶。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，復自道，何其咎？吉。**

**《象****傳****》曰：復自道，其義吉也。**

「復自道」者，謂知時之不可進，而自復於道。

此爻居［乾卦］之初，是君子隱於下位者也。
以陽居陽，位得其正，才力俱強，志欲上行，為六四之正應所畜，故返於本位，而復守其正。
雖為彼所畜，而終不失其道，是不降其志，不辱其身，乃吉之道也，
故曰「復自道，何其咎？吉。」

「何」者，謂不復容疑之辭，嘆美初九之能明道義，不吝改過，中途而復也。
「何其咎」而後言「吉」者，謂不待其事之吉，而其義自吉也。

【占問】

*   問時運：目下平常，宜退守，無咎。
*   問商業：宜穩守舊業，不宜創立新基。
*   問家宅：所謂「士食舊德，農服先疇」，返而求己，不願夫外，家道自亨。
*   問疾病：宜靜心自養，自可復原。
*   問六甲：生男。
*   問行人：即歸。
*   問年成：佳。

【占例之67】

某縣學務課長，常談論國事，意氣慷慨，以志士自任，頃日懷一書來，告曰：
「僕近日將面謁貴顯，為國家述一意見，請占其成否，如何？」

筮得［小畜］之［巽］。

爻辭曰：「初九，復自道，何其咎？吉。」

斷曰：

［小畜］之卦，猶利刀切風，腕力雖強，無所見其交也，
知足下往告，必不能達其意趣，故不若止。

何則？上卦為政府，
當維新之際，執兵戎以定亂，其後事務多端，各守職任，斷不容下僚妄參末議。
且上卦為風，有進退不定之象，足下以剛健之意氣，欲達其素志，風主散，散則不成，
若強行之，不唯不得面謁貴顯，恐為門街巡查所拒，激昂之餘，或反受警察之誡諭。
至此而悔其事之不成，不若中止，謂之「復自道，何其咎，吉」。

某不信余占，乘氣往叩某大臣之門，強請不已，果受其辱，悉如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，牽復，吉。**

**《象****傳****》曰：牽復在中，亦不自失也。**

「牽復」者，謂與初九牽連而復也。
此爻亦秉［乾］體，具陽剛之性，上進而為六四所止。

然以陽居陰，位不得正，故欲進而有障；見初九之復，亦即牽連而復本位，故曰「牽復」。

蓋以剛中從容之德，自審進退，不失其宜，是以吉也。

《象傳》曰：「牽復在中，亦不自失也。」
謂其有中正之德，能適進退出處之宜，自不失其節操也。
「亦」字，承初爻《象傳》而言。

【占問】

*   問時運：因人成事，自得獲利。大吉。
*   問商業：宜創立共同社業，或舊業重振，皆得吉也。
*   問家宅：主兄弟和睦，恢復先業，必致家道興隆，大吉之象。
*   問疾病：必主夙疾復發，小心調治，無妨。
*   問行人：即日偕伴同歸。
*   問戰征：主連日得勝。
*   問六甲：生女。
*   問年成：豐收。

【占例之68】

余有熟知商人某氏，以某局有購舊羅紗之命，乃至橫濱外國商館，先取樣品進呈某局。

時適有他商二名，亦進呈樣品，某局員以某氏所進為良品，以他二過所進為劣等。

二商人憤憤不平，來告曰：「同一物品，而局員妄以一心愛憎，漫評貨品之高低，
其中不無賄囑。余將造發于長官，請問前途得失。」筮得［小畜］之［家人］。

爻辭曰︰「九二︰牽復，吉。」

斷曰︰

此卦君子為小人所止，有屈而不伸之象。

今二爻與五爻，雖同秉陽剛，本非正應，恐告於長官，未必能達，以止為可。

夫商人販舊貨物，同業相妒，亦事之常。
但該局長妄評貨品，與之爭論究亦無益，足下即使議論得直，貨物未必得售，不如中止。

勸二商牽連而歸復其本業，謂之「牽復在中，亦不自失也」。

「不自失」者，謂思後日之利益。忍而歸也。

【占例之69】

明治二十四年(1891)，郵局會社汽船東京丸，
值朝霧昏迷，誤擱房州洋之淺洲，以軍艦並他汽船，極力牽引，毫不能動，
或來請占是船之利害，筮得［小畜］之［家人］。

爻辭曰：「九二，牽復，吉。」

斷曰：

斷曰，依此占，今東京丸，已得他汽船引出，其船體無所損，可安全而還也。

《象辭》曰「不自失也」者，即無所損之謂也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，輿說輻，夫妻反目。**

**《象****傳****》曰：夫妻反目，不能正室也。**

「輿」者，人所乘以行遠也。
「輻」者，輪中之直木，或作「輹」；「說」者，「脫」也。

「夫妻反目」者，謂妻瞋目而視夫，夫亦瞋目而視妻，故曰「反目」。

此爻以陽居陽，剛而不中，才強而志剛，其性躁妄而不能自守。

先眾陽而銳進，為六四所止，故比之車之運行，脫輻而不能進，曰「輿說輻」。

九三之陽，比六四之陰，有夫妻之象。

但夫為妻所制，陰陽不和，致夫妻不睦，
則其妻之不順不敬，固不待論，其夫亦不為無罪也。何則？
夫之素行，苟能莊重篤實，閨門之內，相敬如賓，夫何反目之有？

反目之來，實由於夫之素行有缺；始則溺於私愛，繼則疏於自防，終則為妻所制。

陰柔漸長，而陽剛無權，此家之所以不齊也，故《象傳》曰「不能正室也」。

蓋妻正位於內，夫正位於外，今以妻制夫，出而在外，是閨門之不正也。

九三至九五，互卦為［離］為日，［巽］為多白眼，皆反目之象。

【占問】

*   問時運：陰盛陽衰，內外不安，最宜慎守。
*   問商業：有積貨，急宜脫售，凡眾所爭售者，切勿售，眾所不售者，急進售之。
    此謂反其道而行之，得利。
*   問家業：陰陽顛倒，家室不和。
*   問疾病：防醫士不察，以寒作熱，以虛作實，藥不對症，是陰陽相反也。
    宜急別看良醫，病必脫體，吉。
*   問戰征：軍心不和，防有轍亂旗靡，倒戈相向之慮。
*   問行人：即日可返。
*   問出行：恐中途有險。
*   問六甲：生男，主有目疾。
*   問年成：不佳。
*   問婚姻：不利。 

【占例之70】

明治六年(1873)，岩倉右大臣及木戶、大久保、伊藤山口諸君，奉命使歐美各邦。

當派遣之初，使臣不得與各邦擅定條約。

在朝者，為三條太政副島後藤、板垣大隈、江藤大木諸君，使臣未歸之先，不得創議新政。

後因海軍省所轄雲揚艦，測量朝鮮仁川海岸，彼國炮擊我艦，廟議將發問罪之師，
歐美派遣諸君，亦遽相繼歸朝，共參朝議，遂分為征韓非征韓二派。

某貴顯來，請占朝議歸結，筮得［小畜］之［中孚］。

爻辭曰︰「九三︰與脫福，夫妻反目」。

斷曰︰

此卦下卦三陽，欲牽連而進，為六四一陰所止，而不能進，
乃以大為小所畜，故名曰［小畜］。

下卦三陽，有銳進之性，在主征韓者，
謂我國三百年來，以鎖國為國是，故致文化後於歐美各邦。

今模仿歐美之進化，非力圖進取，恐難獨立于東洋，其奮激銳進，殆有不可遏之勢。

在主非征韓者，目擊歐美之文化，
與夫陸海軍之全備，專劃遠大之策，戒輕舉之生事，辯征韓之不可，大反其議。

蓋謂征韓之舉，雖一旦遂志，在朝鮮人，或逃赴清國，與清國政府謀恢復，
或脫走于俄，乞俄國之救援。
又清俄兩政府，受朝鮮再興之依賴，不無責問我政府之由；

至英、法、德各邦坐視我東洋有事，亦將藉生口實，皆可預料也。

此番出使諸臣，歸而作是議者，洵有見而言之。

後朝旨一從罷征之議，主征韓者愠其言之不用，群相辭職，謂之「與脫福」也。

征韓非征韓二派，至相仇視，恰如夫妻不睦，謂之「夫妻反目」。

後果主征韓者，悉辭其職。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，有孚，血去惕出，无咎。**

**《象****傳****》曰：有孚惕出，上合志也。**

「血」者，恤也，恤字古文作血。曰「恤」，曰「惕」，皆憂懼之甚也。
「血去」者，遠傷害也；「惕出」者，免危懼也，皆所以解脫憂思。

此爻成卦之主，以一陰之微弱，止五陽之剛強，
蓋畜得其時，又得其位，故能畜止眾陽。

自全卦言，為以小人畜君子；以一爻言，為以孤柔敵群剛。
五為君位，四與五相比，是以臣而畜君者也。

始如不足，終乃有濟，有因人之功，無債事之失。
但在下三陽，為柔所制，欲銳進以害柔，亦勢所不免；六四陰而中虛，能以中孚感君。

君臣契合，以至誠相畜，故五陽亦終服六四之制。非其力能止之，實本孚信有以感之也。

且六四不以獲君為榮，轉以位高為惕，退避三陽，而不妨賢路，如六四者誠輔相之賢者也，
謂之「有孚，血去惕出，無咎。」

《象傳》曰「上合志也」者，以六四之大臣，比於九五之君，盡心謀國，上下交孚。

又以九五之君，愛庇六四之臣，恩遇優渥，始終無間，故曰「上合志也」。

【占問】

*   問時運：目下不免憂慮，切忌與人爭鬥，防有損傷。宜出門遠避，斯無咎也。
*   問仕途：必得上官契合，即有升遷，大吉。
*   問戰征：利於出軍進攻，可以獲勝。
*   問家業：姬妾僕從，馭之宜得其道，否則防反受其制。
*   問行商：利西北，不利東南。
*   問疾病：是寒裏熱之症，治之宜寬解，不宜燥烈藥品。
*   問謀事：有得鄰里相助之力。
*   問行人：恐中途遇險，宜微服潛行，忍而避難。
*   問六甲：此胎生女。後胎可連舉五男。

【占例之71】

明治五年(1872)，占某貴顯氣運，筮得［小畜］之［乾］。

爻辭曰：「六四，有孚，血去惕出，无咎。」

斷曰：

此卦六四一陰，在九五之下，奉戴君德，制伏上下四陽之銳進。

一陰之勢力本孤，惟以真誠相孚，能使群陽受畜。

然陽亢則變生，不無可慮。曰「血去惕出」，其慮患也深矣，故「無咎」。

因呈此占于貴顯，貴顯首肯而己。

後聞某貴顯駕過赤坂，果罹暴徒之難，被輕傷。

「血去惕出」之占，可謂先示其兆也已。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，有孚攣如，富以其鄰。**

**《象****傳****》曰：有孚攣如，不獨富也。**

「攣」與「戀」通，「攣如」者，相連之意。

「富以其鄰」者，鄰指六四，謂九五之君，能信任六四，與之合志而畜［乾］。

六四之臣，積誠以恪其君；
九五之君，推誠以待其下，上下相孚，而［畜］道成。九五之富，皆六四之功也。

此爻中正，以陽居尊位，而密比六四之宰相，唯其有孚，則群陽亦牽連以相從也。

九五居尊，所謂貴為天子，富有四海，
與上爻四爻，同居［巽］體，並力畜［乾］，以禦眾陽銳進之鋒，方張之勢。
曰「富以其鄰」，是以四爻為鄰也。

然九五之君，當以大賚天下，澤被群生，
若第「攣如」六四之宰相，其富厚之渾，未免偏而不公，
故曰「有孚攣如，富以其鄰」，指臣位而稱。

鄰者，可見君德之不滿。

又爻辭不繫吉凶者，亦以君德之未美也。

《象辭》曰「不獨富也」者，以爻辭「以」字讀為助之義也。

此卦初九、九二二爻，雖復道，不過獨善其身。

九三與六四為敵，遂至反目；
獨九五終始信任六四，以共天下之富，是［小畜］之所以亨也。

【占問】

*   問商業：有百貨輻輳，群商悅服之象，大利也。
*   問時運：一生氣運亨通，無往不利。
*   問仕途：主連得升遷，祿位雙全。
*   問家業：主累代忠厚，惠及鄰里，不獨富有，且得貴顯。
*   問戰征：主軍士同心，有國境日辟之象。
*   問六甲：有孿生之象。
*   問疾病：主麻痹不仁，手足攣拘之症。
*   問失物：宜從鄰近尋覓，自得。
*   問出行：宜結伴而行，不宜獨往。

【占例之72】

明治四年(1871)三月，友人岡日平藏氏來曰︰「余之將創一業，請占其成否。」

筮得［小畜］之［大畜］。

爻辭曰：「九五，有孚攣如，富以其鄰。」

斷曰：

此卦有畜積貨財之象，定可得商利之滿足也，
但必得一信實夥友，以主其事，獲利之後，當分肥及之，庶幾相與有成也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，既雨既處，尚德載，婦貞厲，月幾望，君子征凶。**

**《象傳》曰：既雨既處，德積載也。君子征凶，有所疑也。**

「既」者，事之既成也。

「既雨」者，此爻外卦變［坎］，前之「密雲不雨」者，今則「既雨」矣。

「既處」者，止也，謂陰陽相和，各得其所。
陰之畜陽，不和則不能止，既和而止之［畜］道成也。

「尚德載」者，「尚」即《論語》「好仁者無以尚之」之謂，
美六四之孚信充實，眾陽感孚，明［小畜］全卦之成功也。

九五上九，同屬［巽］體，知［乾］難畜，故積德而共載之。

「望」者，滿月也；「月幾望」者，喻陰德之盛。
此爻以陽居陰，［小畜］之終，［畜］道已成之時也。

《彖辭》曰「亨」，即指上爻而言。

蓋此卦一陰，以［巽］順為性，順者、妾婦之道，且［巽］為長女，象婦，故以婦為喻。

六四陰象為女，九五信任不疑，六四之威權已重，恰如月之幾望，滿盈而敵九五之尊。

「婦貞厲」之「貞」，謂以陰制陽，即以婦止夫。

婦宜貞固自守，若以此道為常則厲，當此時雖有賢人君子，不能復如之何，
故曰「君子征凶」。

且陰之既勝，固無可為之道，方其將盛未盛之間，君子所最宜警戒。
此爻「月幾望」、「凶」者，陰之疑陽也。

［歸妹］之六五，「月幾望，吉」者，陰之應陽也；
［中孚］之六四，「月幾望，無咎」者，陰之從陽也。

「婦貞厲」者，以理言之，戒小人也。

「月幾望」者，以勢言之，戒君子也。

《象傳》曰「有所疑也」者，蓋以陰敵陽則必消，猶言小人抗君子則有害，君子安得不疑之？

一說，疑者、礙也，謂於道義有所礙塞，義亦通。

雨與月皆有［坎］象，此爻外卦變為［坎］，故有此辭也。

【占問】

*   問時運：有昔時希望不遂，今得如順之意。
*   問家業：有前困後亨之象。
*   問營商：宜得利則止，若貪得無厭，終死盈滿致凶。
*   問戰征：既得戰勝，宜即罷軍，若復進攻，不利主帥。
*   問年成：旱，不為災。
*   問六甲：生女。
*   問行人：即歸。
*   問出行：不利。

【占例之73】

明治二十二年(1889)某月，某貴顯來訪談時事，請試占政黨首領某氏之氣運，
筮得［小畜］之［需］。應其請而講［小畜］全卦之義。

爻辭曰：「上九，既雨既處，尚德載，婦貞厲，月幾望，君子征凶。」

斷曰：

此卦上爻。［乾］天，天氣上升，有雲隨之，被風吹散，不得為雨，謂之「密雲不雨」。
以風之小，止天之大，故名此卦曰［小畜］。

以國家擬之，四爻一陰，得時得位，上下五陽，牽連應之。
陽大陰小，以一陰止五陽，是［小畜］之義也。故曰「柔得位而上下應之，曰小畜」。

此占為政黨首領所關，其所從來者久矣，請推其原而說之。

明治之始，某縉紳為眾所推，奉敕令為相，奉侍九五之君，盡見信任，
一時群僚皆受其畜，誠千載一時之會也。

就［小畜］之卦言之，以某貴顯當六四之位，下卦三陽，牽連被畜，
雖眾陽有健行之性，欲進而謀事，六四慮其躁動，悉被抑止，
獨以孚信感君，巽願行權，謂之「健而巽，剛中而志行」也。

明治元年三月。雖有萬機之敕命，究未施行，謂之「密雲不雨」。

初九：「復自道，何其咎？吉。」

此爻以陽居陽，雖有才力，未得信用，
與六四之陰相應，見六四專權，難與共事，中途而返者也。

九二：「牽復，吉。」 此爻亦雖欲進，見初爻既復於道，是以牽連亦復，進退審詳，不失其宜，以中正也。

九三：「輿脫輻，夫妻反目。」 此爻與六四，同居重職，
先眾陽而銳進，為六四所抑止，志不能行，辭職去官，謂之「輿脫輻」。
「夫妻反目」者，以九三陽爻為夫，六四陰爻為婦，陽為陰制，
猶夫為妻制，憤懣而爭，故曰「反目」。

六四：「有孚，血去惕出，無咎。」

此爻為全卦之主，以一陰止五陽，獨得權勢。
然陰孤陽眾，抑亦可危，唯在六四能以孚信感君，
故九五之君，愛識六四，不使群陽得以相犯，故曰「血去惕出，無咎」。

九五：「有孚攣如，富以其鄰。」 此爻居尊位，與六四之陰，攣繫而禦小畜之世。
九五六四，皆曰「有孚」，是以積誠相感，上下交孚也。
下卦三爻，同為乾體，故曰「攣如」，賞賜之厚，如富人之以財產分賜鄰里也。

今以某貴顯擬之，乾廷錄維新之功，恩賜優渥，且政府以數萬元，買置其第宅，即是也。

上九：「既雨既處，尚德載。婦貞厲，月幾望，君子征凶。」 「既雨既處」者，［小畜］之終，風變雨為水。前之「密雲不雨」者，今「既雨」也。

明治創業以來，某首領有功於國家，人所皆知，
但政令隨時更變，惟在積德累仁，勵精圖治，國家大權，不容旁落，亦不可偏任。
明治十四年，請開國會，至今二十三年，有眾議院開設之議，謂之「尚德載」也。
在大臣謀劃國計，未免擅權，以臣制君，猶之以妻制夫，謂之「婦貞厲」。
「月幾望」者，月滿則虧，幾望則將近於虧，是即陰陽消長之機。
「君子征凶」者，謂當戒其滿盈也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
