《高島斷易》12-否

[![=12天地否](http://upload-images.jianshu.io/upload_images/6831688-f2e069ca36f79596..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35998645) 

「否」字，從不、從口。「不」者，弗也，弗與茀通。
「茀」者，車後之蔽障，以茀蔽口，呼吸蔽塞之會意。

醫書「心下痞硬」之「痞」亦同，即取此義也。

**否，之匪人，不利君子貞，大往小來。**

**上下不交而天下無邦也。內陰而外陽，內柔而外剛，內小人而外君子。
小人道長，君子道消也。**

**此卦［乾］天在上，［坤］地在下，自天地實體見之，在上在下，位置自然得宜。**

**然此卦所取，不在形、而在氣，
謂天氣不降，地精不升，陰陽呼吸，否塞不通之象，名之曰「否」。**

**蓋天地陰陽之氣，不相交通，雖造化亦無能作用。
其交通不正，以致上下否塞，數十百年中時或有之。**

**嘗聞天明年中，夏大旱，太陽之色，赤如丹砂，五穀不登，天下饑饉，
即天氣不降、地精不升，否之時也。**

**「否」字分之為「不口」，即謂凶荒，萬民不得口食也。**

**《彖傳》曰：
否之匪人，不利君子貞，
大往小來，則是天地不交，而萬物不通也；
上下不交，而天下无邦也。
內陰而外陽，內柔而外剛，內小人而外君子，小人道長，君子道消也。**

****《彖傳》曰：「則是天地不交而萬物不通也。」****

****［泰］［否］二卦，《彖傳》始用「則是」二字，猶曰其故不過如是，非有他故也。****

****此卦擬人事，凡一家之中，上卦為父兄，下卦為子弟。****

****父兄過於剛猛，子弟過於愚柔，上下性情不合，
以致動輒相左，百事乖張，往來悉是奸邪，僕妾敢行背道，
或憑空而啟獄訟，或故而陷飛災，錢財耗損，聲名破裂，
家道之日替，實由時運之否而來也。****

****推否運之極，年時則風雨習之調，疾病則胸膈不通，經商則有貨難銷，求名則歷試被黜，
雖有善者，亦無如何也，故曰「不利君子貞」。君子亦唯順守其變，以避患而已。****

****故當初爻，君子唯連類而退，匯守其貞。
二爻唯以道自處，不肯屈己從人；三爻則以尸位素餐為羞。
四爻則否極泰來，方可乘時而動；五爻否已將止，又惕「其亡」之誡。
上爻則「否傾」矣，故曰「後喜」。****

****處否之難如此，苟一不慎，禍必隨之，是所謂「小人道長，君子道消」之時也。****

****凡人值此否運，終當守道安命，以俟時運之亨，斯不失為君子也。 ****

以此卦擬國家，［乾］在上、［坤］在下，
陽氣上浮而不降、陰氣下沈而不升，上下二氣隔絕，是君臣之志不通也。 

小人秉政而在內，君子退居而在外，一時乘時得勢者，皆非君子也，故曰「匪人」。

國家值此否運，君驕臣諂，國事日非，正道日壞，
內則權臣擅政，外則強敵壓境，歲時不登，而饑饉洊臻，兵役不息，而疆土日慼，
故曰：「天地不交而萬物不通，上下不交而天下無邦。」國家將莫由得治哉！

此時君子唯居易俟命，獨善其身，所謂邦無道則隱，故曰「不利君子貞」。

小人則洋洋得意， 詭計百出，其巧者或將內挾奸邪，外托正真，掩其不善，以著其善，
謂之「內陰而外陽，內柔而外剛」。

又或收羅君子，以張羽翼，如王莽之禮賢下士，藉以文奸，即二變之「包承」是也。

是以小人日進，君子日退，謂之「小人道長，君子道消」也。

「道」字中，包括天之陰陽，地之剛柔，國家之治亂，內外之處置，進退得失，其義甚廣，
所以明否之運，皆由陰陽不交和而來。 

《易》之繫辭，［泰］則歸之於天，［否］則責之於人，故
［泰］之《大象》曰：「裁成輔相」，不敢貪天功，
［否］之《大象》曰：「君子以儉德辟難，不可榮以祿」，聖人垂誡之意，可謂深也。

通觀此卦，下三爻者，否之時，為小人用事；上三爻者，否運已極，為趨泰之漸。

初六雖小人並進之時，亦未嘗無君子，君上亦未嘗不求士也。
在下之君子，不忍忘君，見可進而進，故曰「貞吉」。

六二，當否之時，君子固當退避，然或有枉道行權，屈身濟世，
如漢陳平之於諸呂，唐狄仁傑之於諸武，亦足以救否也，故曰「包承」。

又「包」者，苞也；「包承」者，受苞苴也。 

君子處濁世，往往獨立廉介之節，為小人所畏忌，
不啻不能保身，且不利於國家，故有姑受小人之苞苴，以晦清節也。 是隨流揚波之士，謂之「包承」。 

又有痛恨小人，而欲去之，因勢有不可，姑以利啗之，以潛消其兇焰，
即枉道行權之計，亦謂之「包承」。

在小人而能「包承」君子，是小人中之君子也；
君子受小人所「包承」，是君子中之小人也。

大人當否，必不受其包，故亨。

六三，小人之尤者，本欲傷害君子，尚蓄而未發，今感君子之德，內省而羞恥，故曰「包羞」。
蓋君子遇凶頑，使之畏，不如使之恥。

九四，當陽來之初，為轉泰之漸，上近九五，君子見泰機之已動，方將出而濟否，
故曰「有命無咎，志行也」。

九五，明君在上，從容而休否，即中興之君也，故曰「休否」。

上九，否運傾消，已及泰來之時，故曰「傾否」。

「休否」之後，又死其正之復陷於邪，治之復入於亂，故有「繫於苞桑」之誡。

夫天地以好生為德，聖人以思治為心。
人君而如此，必思所以杜禍患之端；人臣而知此，必思所以嚴邪正之辨；
小人而知此，當亦知所以變也。

此卦［泰］之反，而次於［泰］，蓋人情安樂，則生驕情，驕情則生凶咎，是自然之勢也。

故於《序卦傳》曰：「泰者，通也，物不可以終通，故愛之以否。」

然人能畏天命，應時而守中庸之道，縱令時運之否，可使轉而趨泰。故
［否］而［泰］，保泰而期真不否者，君子之心也； ［泰］而［否］，任否而不期復泰者，小人之心也。 

此卦天氣歸地，隔塞而為［否］，
否運之來，雖為天運之使然，而君子不敢委之於天，必欲盡其道以濟其否。

蓋［泰卦］先言「往來」，以時而言；［否卦］先言「匪人」，屬人而言。
［泰］者，時為之；［否］者，人為之。
益知天道未嘗不欲濟泰，人實為之。謂之何哉？ 唯君子能以人勝天，故天與人常相因者也。

**《大象》曰：天地不交，否，君子以儉德辟難，不可榮以祿。**

「儉」，讀「斂」，二字古通用。
「辟」，即「避」，二字古通用。

「天地不交」，即陰陽二氣閉息之會也。
此時君臣乖睽，上下離叛，內政不修，外亂交迫，是無道之極也。

所謂「天地閉而賢人隱」，君子於此，惟當潛身修德，隱居避祿而已。

若猶縈情利祿，恐祿之所在，禍即隨之，至此而始欲避難，已不及也。

是以君子必韜光匿彰，窮約自守，避之惟恐不遠，
即有以祿來「包承」者，君子亦不受其包。

蓋唯知以德為榮，而不知以祿為榮也。

【占問】

*   問時運：目下諸事不利，宜慎守，不宜妄動。
*   問營商：宜買入，不宜賣出，隱藏待價，後可獲利。
*   問戰征：不利攻，宜退守。
*   問家業：唯宜克儉克勤，方可免禍。
*   問疾病：是痞膈之症，宜節飲食。
*   問生產：恐生男不育。
*   問失物：恐不可復得。
*   問婚嫁：有分離之象。
*   問謀事：不成。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，拔茅茹以其彙，貞吉亨。**

**《象傳》曰：拔茅貞吉，志在君也。**

「拔芧茹以其匯」，解見［泰］初九下。

此卦與［泰卦］雖同，而別分內外，以氣運變遷言之。

下卦［坤］，為［否］中之［否］；上卦［乾］，為［否］中之［泰］。
此內卦之三陰相連，猶［泰］內卦之三陽相連，故初爻之辭，與［泰］初爻同。

唯此爻以陰柔之小人，三陰相連，一陰起則眾陰並起，
例如大奸得志，群奸競進，謂之「拔芧茹以其彙」。

初之時，小人惡跡未形，且與四相應，尚有改而為君子之意，故聖人不遽絕之，而教之以貞。
如能去邪從正，以道匡時，固可得吉而亨也。

《象傳》曰：「拔芧貞吉，志在君也。」謂小人初時得位，亦未嘗無忠君愛國之心。

苟與君子並進，能從君子之道，即可為君子也，較之「只知有身，而不知有君」異也。 

【占問】

*   問時運：吉，宜以合夥謀事。
*   問營商：於新立商業，用人宜慎。
*   問戰征：當牽左右營，合隊並進。吉。
*   問家宅：主有親戚同居，吉。
*   問疾病：死患傳染之症，然無害也。
*   問六甲：生女。
*   問失物：可得。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，包承，小人吉，大人否，亨。**

**《象****傳****》曰：大人否，亨，不亂群也。**

「包承」者，謂承順於上，下順上，臣承君，陰為陽所包之義。

「小人」，皆指占者德位，及事之大小而言。

夫為臣者不一，有事人君者，有安社稷者，有天民者，有大人者，
如六二則事其君而為容悅者也。

此爻柔順中正，上應九五，小人之巧者，包承容悅，以得其君之寵幸，
爵祿之崇，賜予之豐，可謂吉矣。

然陰柔不才，當否之時，無開通閉塞，撥除騷亂之力，但與上下二陰，為陽所包。
以其能包容君子，禮賢下士，藉作攀援，較與嫉正妒賢，殘害君子者，固有間焉，
故曰「包承，小人吉」。

而在大人，則唯固守其否，窮居樂道，必不肯委曲以效其承，其身雖否，道自亨也。

蓋志高品潔，斷不隨流揚波，混入於小人之群，故《象傳》曰「不亂群也」。
蓋可見君子處否，不失其道也。

【占問】

*   問時運：目下順適，能以寬容待人，萬事皆吉。
*   問商業：買賣皆利。
*   問訟事：防有賄賂偽造等弊，始審或不利，上控則吉。
*   問家宅：家口平安，年老家長，或恐有疾，亦無害也。
*   問戰征：必可獲勝，主將或有小害。
*   問失物：須就包裹內見之，必得。
*   問生產：得女，產母有疾，無妨。

【占例之87】

明治二十二年(1889)春，親友某氏，訪余山莊，某氏係賣蠶絲為業，曰︰
「今年橫濱絲價大昂，勢必隨日騰貴，欲歸吾鄉奧州，多請為之，占一大利，請占其得失。」
筮得［否］之［訟］。

爻辭曰：「六二，包承，小人吉，大人否，亨。」

斷曰：

此卦天升而在上，地降而在下，擬之物價，有高低懸隔之象。

《彖》辭曰「大往小來」，明明言去出之金大，而收人之利小也。據此占，則有損無利必矣。

在足下以生絲為商業，際此時機，固未可袖手旁觀，當授一有盈無虧之計。

爻辭曰：「包承，小人吉，大人否亨」，吾勸足下歸于奧州，買賣生絲，可效牙保之行，
今日所買，即今日賣之，獲利雖微，保無虧耗，萬不可作一拋萬金之想。
所謂「包承，小人吉」，蓋明言小利則吉也，
若必以巨萬購買，恐貨方買入，而時價低落，
且各處蠶絲販集，貨多價跌，恐後日價亦未必再騰也，謂之「大人否」。

後某氏趨福島地方，從事生絲賣買，一時絲市騰貴，人皆爭購，
未幾，價忽低落，買者均多損失。氏獨信此占，斯不虧本，且得微利。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，包羞。**

**《象****傳****》曰：包羞，位不當也。**

羞者，恥其非之謂也；包羞者，掩蔽羞辱也。

此爻居內卦陰之極，為惡既深，既昧於審時，又短於量已。

今否中之否既去，否中之泰將來，
有為之士，出而圖治，施其才力，正宜撥亂反正，以濟國家之否也。

乃六三陰柔無才，不中正而在陽位，較六二更為凶險。

六二尚欲包承君子，六三則已有傷害善人之意，
但當否運已轉，惡勢已衰，欲傷不能，
見得君子，反覺自形羞恥，是以曲意掩飾，謂之「包羞」。
內羞而外包，其中心之凶險，未可測矣。 

不言凶者，其既知羞，當必自知其凶也。

《象傳》曰「位不當也」者，謂其不中不正，柔居陽位，不得其當也。

【占問】

*   問時運：目下正當好運將來之際，直謹慎自守，以避羞辱。
*   問商業：防內中暗有耗殃，外面仍然瞞蓋，以用人不當也。
*   問家宅：恐內行不修，有牆茨之羞。又不宜以妾作妻。
*   問戰征：防為敵軍所困。
*   問疾病：防以寒包熱之症，死藥不對症，宜急看良醫。
*   問訟事：恐辯護士，不得其當。
*   問失物：防竊者含羞自盡，反致多事。
*   問行人：防其人戀女色，一時未歸。

【占例之88】

明治十四年(1891)，余漫遊京攝，留數十日而歸。
時既夜，有忽賚急信者，受而見之，為先生之息一吉氏書翰，報先生之疾篤。
余驚歎心動，一夕不能寐，翌日早起，直訪其廬。
時先生患中風，困臥褥中，見余之至，欣然目迎，
如有欲言，然舌端澀縮，不能出口，仰出右手，書卜字而示。
余知其意，筮得［否］之［遁］。

爻辭曰：「六三，包羞。」

斷曰：

明治中興以來，迄今二十有餘年矣，文運大興，學者彬彬輩出，
而其學貫漢歐，識徹古今，受博士之寵敬，為一世士君子之楷模者，獨有我敬宇先生而已。

先生諱正直，幼字曰敬助，姓中村。
父其豆州宇佐美村人，以農為業，弱冠好學，來江戶，其後納娶武州幸手驛農之女。
居數年，患無子，祈小石川牛天神祠，遂舉一男，即先生也。

先生天資慧敏，甫三歲，能作字，七歲善賦詩。

當時賢太守德川齊昭（水戶藩主）、島津齊彬（廣島藩主）、鍋島齊正（佐賀藩主）
皆聞其早慧，奇之，召見使之賦詩，詩成，聲律整齊，句意俱佳。
三候感歎不措，或疑其父預所教，留之旬日，復試以他題，愈出愈佳，三候益奇之，敬以神童。

稍長，入昌平學校，勤勉超越儕輩，學業益進，未幾為助教。

年二十二幕府命列布衣格，諸老輩無不欽羨者。
及慕府與外國締結條約，置蕃書調所，以先生為頭取。

既而先生奉命，率生徒雋秀者數十人趨歐洲，未及歸，國勢一變，王室中興。

先生既歸，卜居于靜岡縣下，著《西國立志編》公之于世，
蓋先生口自翻譯，夫人某氏筆之云。
凡先生所翻譯之書，世人爭購之，紙價為貴，先生因是得巨利。

先生為此資，由學而所載，復宜用之於學事，
乃設同人社，大聚後進，延師教授，受其薰陶而輩出者，不可指數。

余初聞先生名，渴思一見，明治十二年(1879)，由栗本鋤雲、向山黃村兩氏為介，始得相識。

先生溫粹端嚴，一見而知為德行之君子也。

余既締交先生，意氣投合，恍如舊識，與之談《易》數日不倦。
余竊重先生以為益友，每相見，歡然莫逆，十數年如一日。

明治十四年(1891)，余漫遊京攝，留數十日而歸。
時既夜，有忽賚急信者，受而見之，為先生之息一吉氏書翰，報先生之疾篤。
余驚歎心動，一夕不能寐，翌日早起，直訪其廬。
時先生患中風，困臥褥中，見余之至，欣然目迎，
如有欲言，然舌端澀縮，不能出口，仰出右手，書卜字而示。
余知其意，筮得［否］之［遁］。

爻辭曰︰「六三︰包羞。」

斷曰：

此卦內卦為地沉下，外卦為天騰上，是魂歸天，形體歸地，即心身相離之象。
且否字之為字，從不，從口，為口不能言，是氣息將絕之時也。

今六三在上下之境，變則為［遯］，是先生將避俗世而超升仙界也。
九四為翌日之未來者。
其辭曰「有命無咎，疇離祉」，「有命」者，即所謂死生有命也；
曰「無咎，疇離祉」者，行將逍遙極樂，永享天神之神祉矣。

變而為［觀］，觀者、祭祀之卦也，先生歿後，世人追慕其德而祭祀之。

據占，已知先生翌日將歿，乃書［否］之六三示之。
先生固知《易》理，一見首肯而瞑目，其狀蓋自知天命，順受其正。

翌日果溘然仙逝，乃以神祭葬之云。

嗚乎！君子視死如歸，余於先生見之。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，有命，无咎，疇離祉。**

**《象****傳****》曰：有命，无咎，志行也。**

命者，天命也；疇者，類也；疇離祉者，謂三陽同類而共受福也。

此爻上近至尊，有濟否之才，居濟否之位，
若不待君命而舉事，急於圖功，雖濟亦不能無咎。

要必奉五之命令，斯名正言順，才力足以除奸，威權一歸於上，故曰「疇離祉」。

「離」者，麗也；「疇」者，謂同類濟否之三陽也。

夙具濟否之志，向以未得其時，故未行也；
今則上奉君命，進而舉事，乃得行其民志，而克奏濟否之功也。

【占問】

*   問時運：目下已得盛運，隨意謀事，必獲利益。
*   問商業：大得轉機，但須立定意念，審度市面，從前所失，今可復得，且獲盈餘。
*   問家宅：宅運已轉，吉。
*   問戰征：命將出征，大吉。
*   問疾病：命根牢固，無害。
*   問失物：必夾入在用品物中，尋之即得。

【占例之89】

秋田縣人根本通明氏，近世之鴻儒，長于經學，
尤精《易》義，博學洽聞，有名當世，余素相親密。
囊者余欲著《易斷》，相與商確，曰︰君邃古《易》，於先聖古哲之說，無不究其精奧，
請君著《易》義，余述自得之活斷，其公示世。

氏大喜，奈氏雖有此意，懶于執筆，余履促之，未嘗從事。
余乃轉計曰︰君精《易》學，世人所共知，好《易》者必叩君之門，
當今有精《易》學而長文才者，請介紹之。

氏乃以齊藤真男告。
此人舊佐倉藩士，久奉職於滋賀縣，後轉任元老院書記院書記官，近時閒散。
余擬延請齊藤氏，先占其編述可否，筮得［否］之［觀］。

爻辭曰：「有命無咎，疇離祉。」

斷曰：

否者、塞也，故夙無面之識，今得友人介命，得以相晤，共事著作。

余雖通《易》理，長活斷，文章非吾所能，幸逢齊藤氏，得以成余素志，
齊藤氏得亦藉顯其長技，則「疇離祉」之占也。

因訪齊藤氏，告以余之意中，氏欣然許諾，遂得從事《易》之編纂。

《易斷》十卷，脫稿之後，氏任島根縣某郡長，頗有良宰之稱，
不幸罹肺患，以二十二年(1889)五月沒於神戶，令余不堪悲愴。

余永訣良友，追懷往事，特記之。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，休否，大人吉。其亡其亡，繫于苞桑。**

**《象****傳****》曰：大人之吉，位正當也。**

「休否」者，謂能休止其否運。 「苞桑」者，謂桑之叢生者也。
「繫」，維繫也，謂繫之而堅牢也。

此爻剛健中正，而居尊位，其才德威望，足以休否而開泰，是有德有位之大人也，
故曰「休否，大人吉」。 

六二「大人否」，以六二之時，大人有德無位，時會未來，只得守其否。

至居九五，則德位兼備，適當休否之會也。

然否之方休，而泰未全復，譬如病之新癒，痛癢蓙除，元氣未充，
苟不慎起居，不節飲食，則舊患再作，其禍更恐，危亡立見。

是以休否之後，內懷敬畏之心，外盡保護之計，常恐天命之難知，人心之難保，
夙夜深慮，凜凜滅亡，其慮患深，操心危，正不容一刻偷安也。
庶幾長治久安，可得保也，故形容其危曰「其亡其亡」。不嫌反復重述，垂誡深矣！

曰「繫於苞桑」，象旨以二在［巽］下為桑，初三與二，同類繫之，
令桑止於其下，無復向上而長，則根本不搖，三陽得並力休否，而啟泰運也。
無道之君，自謂不亡，故必亡；高道之君，常懷其亡，故不亡。

《繫辭傳》引伸其辭曰：
「安而不忘危，存而不忘亡，治而不忘亂，是以身安而國家可保也。」

《象傳》曰「位正當也」；
六二曰「位不當」，屬之「匪人」；九五曰「位正當」，謂之大人；
故六二曰「大人否」，此則曰「大人吉」也。 

(/*原文有誤：「位不當」非六二《象傳》之辭。)

【占問】

*   問時運：目下漸入佳境，惟安而不忘危，百事皆吉。
*   問商業：恰當絕好機會，但須改用夥友，謹慎做去，必獲利益。
*   問家宅：祖業深厚，吉。
*   問戰征：暫宜休戰。
*   問疾病：有礙。
*   問訟事：和。
*   問失物：防難復得。
*   問行人：不利。
*   問生產：大人無礙，小人難保。

【占例之90】

明治十八年(1885)五月，出雲大社教正千家尊福君，枉過余莊，敘寒喧，既而曰︰
「頃日傳聞政府為籌人民之歸向，有定國教之議，
所謂國教者，我國固有之神教乎？或佛教乎？抑耶穌教乎？未悉廟議何屬。
是雖非我儕所敢議，然欲預知其歸者，請勞一筮。」
余乃先筮神道之氣運，筮得［否］之［晉］。

爻辭曰：「九五，休否，大人吉。其亡其亡，繫于苞桑。」

斷曰：

此卦陰進陽退，智述盛行，道德漸衰之象。

又［泰］為通，［否］為塞，占神道氣運，得此卦，即為神道閉塞之時也。

卦象陽在上，陰在下，顯見上下隔絕，威靈不通之象；
陰陽消長之理，非人所能為力，《序卦傳》曰：「物不可以終否」，
且［否］自［遁］來，一陰進則為［觀］，爻辭曰「觀國之光」，
可知觀神靈顯赫，大觀在上，將復光大我國教也。

爻辭所云，能繫神道氣運於將亡者，唯有苞桑一縷而已。 苞桑從生，一根數莖，殆可以充揲蓍之神草乎？

復興我國上古卜部所掌太卜之道，
有事占問神意，以感動天神地祗，守護國家，其靈妙有不可思議者。

以此神卜，可傳神道於悠久，人民永仰神威也。是我國諸神靈，特假卦象以示世，

且我國古稱扶桑，維繫扶桑之神教而永存也，故謂之「神道」。

近時各國創興理學，獨吾國崇奉太卜神事，使彼理學者敬服，
因更示實驗，俾世人敬畏神明，知神教繫留而不亡者有在也。

教正大感此言。

【占例之91】

明治十五(1882)年某月日，某貴顯來談曰︰
「方今我國有四十萬之士族，皆以解舊祿陷貧困。
夫衣食足而知禮儀，古今之常則，今此輩遭以窮厄，或轉而起不良之事，未可知也。
欲代謀安置之策，請為一筮。」
余曰︰「予亦向為此輩憂之，謹筮之。」筮得［否］之［晉］。

爻辭曰：「九五，休否，大人吉。其亡其亡，繫于苞桑。」

斷曰：

方今我國士族貧蹇，甚于窮民之慘者，無地無之。
昔有乞丐之徒，其生來本貧，貧固其常，至于士族，本非貧者也。
襲祖先之功績，得膺俸祿，生平不知經營為何事，衣租食稅，習慣為常。

維新一變，俄解世祿，於是百方計劃，或從商業，或勞力農務，
雙刀紈绔之餘習未去，諸務向不習諳，凡所謀劃，有耗無贏，
衣食乏資，室家交落，其困苦殆不可言狀。

天下四十萬之士族，陷此窮成者居多。
在往時守世祿之常，以一死報君為本分，其臨事也，以有進無退為榮譽，
零落至今，猶澟澟乎不失其勇氣。

其從來行為，固與農商大異，是以不能為農商之事也。
惟當與應分產業，使之盡其所長，是當道之責也。

此爻辭曰「其亡其亡」者，蓋謂士族生計之困難，殆將瀕死；
「繫于苞桑」者，謂足維繫其將亡，唯有苞桑而已。

爻象將令此軰士族，開墾新地，種藝桑樹，使之專營養蠶絲之術，維持其家計也。

今試論其方法，關東地方，多荒蕪之原野；
關西地方，多坦夷之山郊，其原野之雜草，可供肥料，山郊之荊榛，可供薪柴。
例如其肥料，南亞米利加有鳥糞，其價甚廉，
今政府貸與資本及一艦，輸載我國產，交換彼鳥糞，沽買之於各土人民，
購入雜草叢出之原野，使舊士族開拓之，可種之以桑也。

為此舉也，布設鐵道於全國，使兵士實地演習，為兵營多造設家屋，
如一村落，使彼士族移住於此，以男子依常備兵之年限，為屯田兵，以練習軍事；
使女子勤牧畜養蠶之業，是其大略也。

若夫詳細處置，一任當局劃策而已。
如是施政，今日貧苦士族，得以安居樂業，國家之盛業，無復加於此者也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，傾否。先否後喜。**

**《象****傳****》曰：否終則傾，何可長也。**

「傾否」者，謂傾毀否運，而漸復泰運也。
此爻以陽剛之才，居否之極，能傾毀其否者也。

九五之君，既有休否之務，
上九居其後而輔佐之，鞠躬盡瘁，能恢復既墜之國運，故曰「傾否」。

蓋否泰本有循環之機，處否之極，其勢必傾，否塞已盡，泰運將至。

然當否之時，要不可委之天運，終當盡其人事，
故九五不曰「否休」，而曰「休否」；
此爻不曰「否傾」，而曰「傾否」。

見運會之轉，人力居多。

夫天道開導人事，人事贊輔天道，拔亂者貴夫德，成治者在夫時。

上九陽剛，而具有為之才，居否之機，又值可為之極，故能撥亂反正。

從前憂苦於否塞之亂，今乃復遇康泰之盛，安寧喜樂，謂之「先否後喜」。

蓋往者無不還，終者無不始，是天運循環之定理。

假令否之時，天地閉塞，陰陽不交，天下無道，而小人得時，
一旦否傾則泰來，即天地生生之道也。
《象傳》曰「何其長也」，是之謂也。

【占問】

*   問時運：亨通。
*   問商業：春夏不利，秋冬大吉。
*   問家宅：遷居大吉，老宅不利。
*   問訟事：即日可結。
*   問戰征：小敗大勝。
*   問六甲：生男。
*   問失物：即得。
*   問疾病：即癒，但復發可慮。

【占例之92】

橫濱商人某來告曰︰「目下商業上，有一大事，欲謀之於東京友人，請占其成否如何！」
筮得［否］之［萃］。

爻辭曰：「上九，傾否。先否後喜。」

斷曰：

此卦天地之氣，塞而不通之時也。
足下欲與人謀事，其人必因事疏遠，心氣不通，非知己之友也。

今得上爻否之終，是將釋其前嫌，重尋舊好，傾談之下，彼此愉悅，
謀必可就，謂之「傾否，先否後喜。」

其後某來謝曰︰東京之談，果如貴占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
