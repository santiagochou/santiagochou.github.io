《高島斷易》01-乾 

[![=01乾為天](http://upload-images.jianshu.io/upload_images/6831688-b62bfcfade203a21..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35997697) 

「乾」字本作（暫缺字），即此卦三奇，一連純陽，圓滿之形也，後假作三數字。

左旁從卓，卓古文作（暫缺字），中（暫缺字），象日。
上下（暫缺字）象其光線，即太陽放光彩之象。

《詩》暵其乾矣，亦通作「乾燥」之義；暵，曝也，自日光而來也。

［乾］之性，在人則氣力圓滿，剛健之義也。《說卦傳》曰：「乾，健也。」

天之性至剛，其德至健，其體圓滿盈實，其運動強進而無有間斷，故以此卦此字充之。

**乾：元亨利貞。**

此五字文王所繫，謂之《彖》辭。

［乾］之為天，上文既述之，在人則君也、父也、夫也。 蓋天包地、君撫民、父育子、夫帥妻，其理一也。

「元亨利貞」四者，［乾］之德也。

［乾］秉純陽之性，而兼此四德，故其為氣也，充滿宇宙，無瞬息之間，是即健而無息之謂也。

人能法［乾］之健，自然氣力充實，俯仰無愧。 孟子所謂浩然之氣，「至大至剛，配義與道，無是餒也」。此即被天命德之聖人也。

「元」者，始也、大也、仁也，不朽不壞，天地之大德，所以生萬物也。 「元」字從二從人，「仁」字「天」字亦然。 蓋在天為元，在人為「仁」，猶仁者推愛己之心以及於人也。

「亨」者，通也，物始生而成之義也。 在人為「禮」。人之處世，以禮讓為貴，便可使人生愛好之情，即與「仁」之「博愛」同。

「利」者，宜也、吉也，萬物發達而遂其生也。 在人為「義」，見利思義。利與義若相反，而實足以相成，以義為利，利即義也。 「義」字從羊從我，我牧羊而衣其毛、食其肉，是自食其力，不慕夫外也。 「義」者，宜也，利之得其正也。 「利」字，《說文》云：「從刀從禾」，和然後利， 字本從和省文，古曰：「利者義之和也」。 

「貞」者，正也，兼貞正、貞常、貞固之義。 在人為「智」，蓋內有神明在抱之姿，外有堅貞不拔之操，斯有守有為，自得保其終也。 故曰：「貞固足以幹事。」

蓋「元亨」，物之始通也。 言其時則自春而夏，言其日則自旦而晝，在人則自幼而壯，在草木則自萌芽而至繁盛也。

「利貞」，物之成而又復其本也， 言其時則自秋而冬，言其日則自晝而弘，在人則自壯而耋，在草木則自實而隕也。

為人君者，以乾天為法，故御天下之道，莫大於仁育萬物，君能體仁，則天下莫不被其德。 《文言傳》曰：「君子體仁，足以長人。」

且此卦爻象，亦非專止君上，下至匹夫匹婦，為父為夫者， 其卦象、卦義、卦用亦復相同，宜推類而擴充之。

「元亨」二字，專就［乾］之全體德性上說， 「利貞」二字，更含聖人教誡之旨。

何則？「貞」者、「正」也，「利」者、「宜」也， 是貴行其所宜，守其所正也。

以人事推之，必有其剛健進取之性， 然自恃其勇毅果敢，或將侮人之弱，凌人之柔，欺人之愚，是自陷於過失也。

唯貞正而可以克其終也，因深警之曰：「利貞」。 

**《彖傳》曰：
大哉乾元，萬物資始，乃統天。****雲行雨施，品物流形。** **大明終始， 六位時成，時乘六龍以禦天。** **乾道變化，各正性命，保合太和，乃利貞。** **首出庶物，萬國咸寧。**

六十四卦，始於［乾］，終於［未濟］。

［未濟］之卦，［離］火之性上升，［坎］水之性下降，為水火不相交之象，
剛柔失位，事猶未成，故曰［未濟］。

夫［未濟］非「不濟」也，有待而濟也。
六十四卦，循環不已，是［未濟］之終，即復而為［乾］天之始。

［乾］為日，陽光所照，萬物發育，故［坤］輿得其照臨，而水氣蒸發，
騰而為雲，降而為雨， 寒暑燥溫，四時循環，而無須臾之間。

精氣凝結，萬物流形，是皆始於乾元一氣之功德，故孔子贊之曰：
「大哉乾元，萬物資始，雲行雨施，品物流形。」

「乾元」者，包括陰陽之稱也。

凡物必有始，又必有終，今以六爻之位示其理，則初爻生也、始也，上爻死也、終也。
各由其物之性，而不誤其時命，謂之「大明終始，六位時成」。

夫「資始萬物」者，乾元之功，
而乾元亦不自以為功，必使雷、風、水、火、山、澤六子相輔而成。
六子亦能承襲天意，以行天之所欲為，而不違其道。

天以父道而御六子，謂之「時乘六龍以御天」。
［乾］［坤］與六子協心，以行變化之道，其間功用無窮，而分量有定。

乾坤六子，各全其命，生生變化，謂之「乾道變化，各正性命」。 

八卦協心，以能保合此造化，謂之「保合太和」。

「乃利貞」者，謂日月星辰與四时事物之消長，各不愆其運轉，不違其次序，
得保此元氣之常存，是以利且貞也。

聖人體天立極，以一人而統理萬機，是曰「首出庶物」。 一時庶物沐聖人之化，又得發育繁殖，各得其所，
書曰：「黎民於變時雍」，萬邦協和，即此可見。聖功王道，乾元一德包括盡之矣。

此《彖傳》自「大哉」以至「統天」，專說乾天純陽之德體；
自「雲行」以至「流行」，專說天地陰陽和合交感之妙用。
自「乾道」以至「性命」，專說陰陽變化之功德。
至「保合太和」，擴充之於人道，始見教誡勸化之本領，於是三才之大義具備。

蓋人效法夫天，天之為道，以公明正大為主，
則為人君、為人父、為人夫之道，亦宜以公明正大也。

此卦純陽在上，自有君臨萬邦之象。

聖天子體乾出治，布化宣猷，登進賢良，授之以職。
又仰其德如龍者，崇以師傅，參與庶政，如湯之於伊尹，文王之於太公。
一時庶職咸熙，風流令行，所謂「保合太和」。

君令而臣行，上倡而下和，君臣合德，上下通志。

蓋君子秉純陽之德，適當休明之會，雖有不善人，伏於裡卦之坤，不敢復露頭角。
是以四海靖寧，國家安康，萬民咸沐浴於深仁厚澤之中，無一天不得其所。 於是品物豐饒，國富民裕，兵強食足，兆民愉愛國之忱，四國動會歸之化，
熙熙暭暭，共樂泰平，是［乾］之時也。

溯昔仁德天皇親察下民之疾苦，敕百官曰：
「夫天子猶太陽之照臨下土，發育萬物，宜代天而布化。
天子為天之子，而敬承上天之志，以施行之於下民者也。
故朕視眾庶猶子，眾庶視朕猶父也。 今朕尊為天子，萬福無極，眾庶有或未得其所者，若鰥寡孤獨，窮而無告。 或孝子而侍父母之疾，不得醫藥；或遭逢水火二難，而不能撫育妻子； 或罹疾病，不得藥餌，朕豈忍晏然漠視哉！ 凡爾百官，是朕眾子中最年長而有德者也，其憐恤子弟，固當與朕同心。 今後三年，除天下之租稅，救萬民之疾苦，爾百官其共體此意，所謂一夫不獲是幸。 朕實不勝饑渴之憂，願放等三年之內，與朕同此艱苦，以實行救荒之政。」

百官謹而奉命，皆感戴君思之厚，於是世風一變，上自權貴，下至賤民，濟貧恤窮之風盛行。

有餘財者，賑濟窮民；貸土田者，不收田租；貨家屋者，不征家稅；唯以博愛為榮譽。

是以兆民無不蒙王澤者，如大旱之得甘雨。
迨三年之後，天皇登樓，遠見炊煙之颺，欣然而詠《高屋》之御制。
迄今追誦敕文，諷詠歌謠，無不感懷聖德也。
蓋乘乾御宇之世，風同道一，明良相慶，無復所間。
然氣運迭更，極盛必衰，或潛龍而不用，或亢龍而有悔，
運會之升降，陰陽消長之理，古今同然。
故君子之處世，辨六爻之時，玩其辭，即可知天命之向背。

凡人筮得此卦，法太陽之循環而不暫息，一切動靜之為，要皆奉［乾］以為法。 其宏量卓識，以見龍飛騰得力，正可進而有為之時。 然氣運之通塞、進退，各有其宜。

初爻雖見其才德如龍，而時機未會，未可進而當事也。

二爻可進之時既來，而應以九五，二五各以陽德應之，猶非陰陽相親也。

三爻更近上位而在下，拮据黽勉，頗勞思慮。

至四爻，則五爻之盛運將來，察上下之情，審進退之機，待時而動，尚未決也。

五爻得盛大之氣運，百綪考成，正乘時得位之際也。

上爻以［乾］之氣運既過，要宜速退而無悔。

九二之「利見大人」，由初九確乎不拔之志操；
九三之無咎，由九二之謹慎不伐；
九四之無咎，由九三之乾乾惕若；
九五之「利見大人」，由九四之能疑能審；
故積功累行在於人，而成德達才在於天。

至九五，則潛龍之精神既竭，憂疑之念慮全消，無思無為，
唯有「同聲相應，同氣以求」之樂而已。則亢龍之悔，不必待至上九而後知也。

是所謂「理之不可違，數之不可逃，幾之不可不預」者也。

**《大象》曰：天行健，君子以自強不息。**

「天行健」，一言以斷定［乾］天全卦之德。

行者，運也、進也、為也、往也、道也。

冒天道運行，猶如太陽日日運行、循環不息，無一刻之停止也。

君子體天行之剛健，天理渾然，無一亳人欲之間，自強不息，自足當天下萬般之事業。

然此自強者，亦非暴戾猛進而不知止，妄用健強之謂也。

玩索「潛龍」「亢龍」及用九「無首」之辭，而可知其義也。

【占問】

*   得此卦者，要臨事剛健，自強而不息，猶天行也。又要包括「元亨利貞」四德。
    ［乾］有「施德而不計利」之意。
*   女子：筮得此卦，以陰居陽，有剛強過中之嫌，宜慎重也。 
*   天候：二三四五之中，變則必晴。
*   買賣：不利買而利賣也。
*   禍福：謂積善餘慶，積不善餘殃，恐有不在當代而在後裔也。
*   常人：有高其身而不知鄙事之虞。
*   賢者：有知天命而獨行是道，恐群陰潛伏，有群小構讒之懼。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，潛龍勿用。**

**《象傳》曰：****潛龍勿用，陽在下也。**

初九以陽居陽。龍之為物，神靈不測，能大能小，能飛能潛，應時而變化吉也。 爻之取象於龍者，以喻人具靈明之德，變通之才也。

「潛龍勿用」四字，周公繫，謂之「爻辭」，以下仿之。

「潛」者，隱伏之稱，此爻在純［乾］之時而居最下，未得遽用，
猶龍之時運未來，而隱伏於深淵也，故謂之「潛龍勿用」。

占得此爻者，以不得其時，雖有才德，未可進用者。

然龍之潛，非終於潛者也；勿用者，非畢竟不用也。

龍有神靈之作用，若不得其時，蟄而不騰，潛而不現，寂然以養其心神，
君子亦待時而動，善成其用。

當此勿用之時，晦其才、韜其德，不干進而取禍，亦不遲疑而失機，
樂天知命，儼如神龍之蟄而待伸也。

蓋天地之氣有升降，君子之道有行藏，孔子曰「舍之則藏」，正得此卦之旨也。

若以小事筮得此卦，宜用婦人而成事，
蓋以此爻變則為［姤］，［姤］以「女壯」故也。

【占問】

*   問戰征：［乾］為武人，有戰征之象。
    初爻陽氣始動於黃泉，猶是潛伏，故曰「潛龍」。
    在軍事，為威令初發，大軍未集，宜按兵以待也。吉。
*   問營商：龍而潛，曰「勿用」，雖是一種貿易，只可株守，未可驟動也。
*   問功名：龍本飛騰發達之物，初爻曰潛，未得風雲之會也，故曰位在下。
*   問婚姻：［乾］初變［姤］，［姤］曰「女壯，勿用娶女」，是宜戒之。
*   問家宅：按［震］為龍，［震］在東，是宅之東，必有淵水，閉塞不濟，宜修鑿之。
*   問六甲：生男。

【占例之1】

明治二十二年（1889），某顯貴占氣運，筮得［乾］之［姤］。

爻辭曰：「初九，潛龍勿用。」

斷曰：

［乾］者，純陽之卦，具「元亨利貞」之四德，剛健篤實，而六位不失其時。

升降無常，隨時應用。處則為潛龍，出則乘飛龍，靜則專，動則直。

初九曰「潛龍勿用。」蓋以陽居陽，其位伏而在下，雖有龍德，未逢飛躍之會，宜潛藏勿用。

《文言傳》贊之曰：「龍德而隱者也，不易乎世，不成乎名，
遯世無悶，不見是而無悶，樂則行之，憂則違之，確乎其不可拔，潛龍也。」

又曰：「潛之為言也，隱而未見，行而未成，是以君子弗用也。」

今君占得此卦此爻，夫君當維新之始，以武功有勳勞。

現升陸軍中將之職，且精儒釋二典，
所謂學究天人，道兼文武，識見之高朗，學問之深奧，可謂當世無比者也。

今當退而不用，正龍德潛伏之時，以君才兼文武，仿諸葛臥龍，是有握乾旋坤之略。

但恐陽剛獨用，未免意氣凌人，議論率直，以臻疑謗交集，不容於朝。

然此卦所謂「勿用」者，非終不用也。

以龍之象，失時則潛，得時即飛。君當韜光匿彩，「遁世無悶」，以待其時之來也。

此爻變則為［巽］，［巽］者，風也、順也、入也。

俚諺曰：「入人之氣」即是也。

君能以剛方而濟以［巽］順，使人有坐我春風之想，
則上下悅服，而望聞日隆，自得飛龍上升之象。

雖今年之氣運未亨，至明年，爻進九二，恰值「見龍在田，利見大人」之時，
騰達變化，德澤普施，可拭目俟之。 

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，見龍在田，利見大人。**

**《象傳》曰：****見龍在田，德施普也。**

此爻陽處二位，故曰九二。陽氣發現，有龍出淵，現於地上之義也。 在聖人，潛不終潛，有屈而將伸之機。曰：「在田」。蓋有其德，而未居其位也。

「大人」者，以其有人君之德，故稱大人。此爻變則為［離］，［離］、文明之象。
卦變為［同人］，以文明之人而與人同，故曰：「利見大人」。

蓋剛健者，性之德；文明者，學之成；中者居之宜，正者位之得。

然有其德，而猶不自以為足，欲見九五之大人。 

蓋期勉進其見識，相與贊成天下事業，是龍德始見於世，立身顯名之時也。

五者、君上之定位，二者、臣下之定位，
此卦二五皆以陽剛相應者，蓋有故也。

［乾］之為卦，其體則純陽圓滿，其時則剛健日進，其爻則二五共備剛中之德，
同德相助，謂之兩剛相應之例。

［乾］之卦，處九五之位，以明德御眾賢。
九二之臣，承奉君意，以盡力於國家，並法天德，以治國家，以其志望之同，而兩陽相應如是。

上下之大人，合志而濟世，則其德化之所及，無有窮極也。

又此爻備三才之妙義，
「現龍」者，謂得天之時；「在田」者，謂得地之利；
「利見大人」者，謂得人之和也。 

【占問】

*   問戰征：龍本靈物，初爻曰「潛」，是謂伏兵；二爻曰「現」，則發現而出也。
    在田，則必列陣於田野空嚝之地。
    《傳》曰：「德施普也」，是必戰勝而行賞也。
*   問營商：爻曰「現龍在田」，知其貨物大般是米麥絲棉之類。
    「現」者，謂物價發動開漲；「見大人」者，謂有官場出而購買也。
*   問功名：謂伏處田間者，當乘時而進用也，且得貴人之助，故曰：「利見大人」。
*   問婚姻：二五相應，五居尊位，婿家必貴。曰「現龍」，必是新進少年也，大吉。
*   問六甲：生男，且主貴。

【占例之2】

明治之初，自占一身之方向，筮得［乾］之［同人］。

爻辭曰：「九二，現龍在田，利見大人。」

斷曰：

［乾］者、純陽之卦，六爻皆取象于龍，群賢在朝之時也。

我國自德川氏治世以來，殆三百年，積弊之極，世運一變，得見今日維新之盛業。

雖由氣運之消長，實賴此龍德大人，各振其才力，匡輔王朝，致此中興之偉業者也。

是則今日之政治，即［乾］為天之世也。

餘曩得罪罹獄者七年，後遂獲釋，爾來黽勉拮据，四年而得十餘萬金，
余不敢自恃意中，亦幸逢一時之氣運，克獲資產。

然聚散離合，理之所不免，若聚而不散，謂之守財奴，即貽之子孫，往往徒供驕奢，何能久守？

余惟當今在位之君子，在昔尊王室，廢藩政，皆出萬死而得一生者也。

今三十年來，王事鞅掌，莫敢或遑，孜孜以襄國是，餘雖不肖，亦豈敢猶耽安逸，徒望富有哉？

今筮得九二之辭曰「見龍在田」，謂余曩時出幽囚而再見天日，得以振興家業也。

「利見大人」，謂余嘗占筮國家大計，得與當路大人交接，並得領其議論，
往往外使歸朝，投宿余邸，藉是得悉海外形勢。

凡此皆足針砭餘之固陋，啟迪知識，為益洵不少也。

余乃法［同人］之卦意，創成鐵道、瓦斯、學校、郵船四大業，其原實得於此也。

蓋［乾］之為卦，以天行之健，有自強不息之象，
人能剛健而無須臾之怠忽，惟日孜孜，自有成功之日也。

【占例之3】

明治二十七年（1894），占我國與清國戰爭之結果如何，筮得［乾］之［同人］。

爻辭曰：「九二，現龍在田，利見大人。」

斷曰：

［乾］者，兩［乾］相接之象，以人事觀之，有剛健純粹之大人相接之象。

今兩國戰爭，彼國慮生內亂，必將遣首相李鴻章東來，與我伊藤首相相盟。
謂之「見龍在田，利見大人」。

［乾］者、純陽，四月之卦也，和議之成，其在明年四月乎？乃以此筮呈之伊藤首相。

二十八年四月，李鴻章果來我長門下關，與伊藤首相相見，和議始成。

先是明治十七年，伊藤伯奉欽使之命，差遣清國，筮得［乾］之五爻，
渡清之後，與李氏會，全命而還。
今得二爻，知李氏之必來。天命不違如此，豈可不畏乎？

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，君子終日乾乾，夕惕若，厲无咎。**

**《象傳》曰：****終日乾乾，反復道也。**
九三以陽居陽，故才強而志亦強，具剛健之性。

然位不得其中，居內卦之上，奉外卦而治下，任大而責重，
若違上意，必得讉責；若失下情，必受眾怨。上下之際，禍福之交，成敗之所由決也。

蓋九三所居之地，正當危懼之時，惟「終日乾乾」，戒慎恐懼，可以免咎。

六爻之中，三爻配三才而為人位，
此爻以［乾］德居六十四卦人道之首位，君子之象也，故不稱大人，而稱君子。
初之「潛」，二之「現」，四之「躍」，五之「飛」，皆有待於此爻也。

故修我德，勤我業，終日乾乾，如臨危地，戒慎畏懼。
而修之於身，施之於事，能通天下之志，能慮天下之變，
則雖身居危地，處置得宜，可變危而為安也，故曰：「厲無咎」。

所謂「反復道」者，即反復叮嚀，重復踐行之意。

又此爻變則為［履］，［履］之六三曰：「履虎尾」，可以見危殆之地位也。

三者，日之終，故曰：「夕」；
此爻變則為［兌］，［兌］者，西也，日之在西，即夕之象也。

【占問】

*   問戰征：危事也。爻曰：「終日乾乾，夕惕若」，是能臨事而懼者也，故雖危無咎。
*   問功名：九三處下卦之極，其位猶卑，功名未顯也，故稱君子；在憂危之地，故曰乾乾惕若，斯可免咎。
*   問營商：居不中之位，履重剛之險，度其貿易必是危地，須日夜防備，可脫險而獲利也。
*   問家宅：觀爻象，必須謹慎持身，勤儉保家，斯無災害。
*   問婚姻：三以六為應，三位卑，六位尊，尊則不免亢而得悔，是不宜攀結高親也。
*   問六甲：生男。產時恐稍有危懼，恐終無咎。

【占例之4】

明治十六（1883）年某月，謁松方大藏卿。
卿曰：今春以來，深雪霖雨，寒氣殊甚，余竊恐年穀之不登，子幸占其吉凶。
筮得［乾］之［履］。

爻辭曰：「九三，君子終日乾乾，弘惕若，厲無咎。」

斷曰： 
［乾］者，純陽之卦，故曰「乾為天」，是［乾］者天也。

取像於太陽，且六爻皆陽而無一陰，
其辭曰：「終日乾乾」者，乾乾猶乾乾也，即旱魃之義也。

今九三變而互卦見［離］之日，是全卦無雨水之相，可知本年必旱。

「夕惕若」者，謂炎熱至夜而不去也。

雖人民多畏久旱，而五谷豐熟，故曰「厲無咎」也。

且二爻曰「見龍在田」，即田稻豐登之象；
今三爻變離，見離火照徹田面，縱旱不為虐，是以無咎。

卿曰：占之驗與否姑舍是，其於活斷，可謂老成練熟者也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，或躍在淵，无咎。**

**《象傳》曰：****或躍在淵，進无咎也。**

九四以陽居陰，且近君位，其將進者、陽之情，其將退者、陰之志，故疑而未決也。
然陽氣方進，龍之一躍，自有升天之象。

「或」者，疑而未定之辭。「或躍」者，將進而未進也。「在淵」者，欲進而復退。

淵為空虛之地，上與天通氣，且淵有水，龍得水便易於騰躍，與二爻「在田」不同。

茲雖一躍而後在淵，知終必躍而升天，故曰：「無咎」。

《象》辭加一「進」字，益見乘時進必無咎也。

人能審時勢之可否，察人心之向背，待時而出，
見可而動，其進也、非貪位，其退也、非沽名，可以投事機之會，可以免失身之辱。

所謂「無咎」者，亦勉人之不失其時也。

四爻越內卦遷外卦之處，故有「進」之意。 

又此爻變，外卦為［巽］，《說卦傳》曰：「巽為進退，為不果。」故有猶豫之象。

【占問】

*   問戰征：觀爻象，行軍前進，必有淵水阻隔，宜設船筏；或臨淵有敵軍埋伏，宜預設備，乃得無咎。
*   問營商：爻曰「或躍在淵」，若在販運水貨，恐罹波濤之險，或者物價一時騰漲。爻曰：「無咎」，可保無害。
*   問功名：有一舉成名之象，大吉。
*   問家宅：淵者、水也，躍者、飛升也，家道有一時振興之象。
*   六甲：生男。

【占例之5】

明治二十四年(1891)二月，門人清水純直來告曰：
今府下第十五區代議士之選舉，鳩山、角田二氏，旗鼓對豎，競爭未決。
余久知鳩山氏，因請占其勝敗。筮得［乾］之［小畜］。

爻辭曰：「九四，或躍在淵，無咎。」

斷曰：

此卦六爻皆取像於龍，群龍聚集之時也。

以此爻陽氣旺盛，進而應選，本可必得。

然九陽爻，四陰位，陽主進，陰主退，顯見進退未定，明明將進而復退也。

且上卦變而為［巽］，［巽］為疑、為不果、為進退；
四屬陰位，變則互卦含［離］明，應爻初九有淵之像，
見此人學術淵深，具剛強之德，然其心懷遲疑，亦未嘗冀望必選也。

玩爻辭，所謂「或躍」者，故不能不應其選；所謂「在淵」者，恐此番不能得其選也。

某氏啞然而去。後果如此占。

【占例之6】

二十八年（1985）冬至，占明年我國外交之氣運。筮得［乾］之［小畜］。

爻辭曰：「九四，或躍在淵，無咎。」

斷曰：

［乾］之為卦，陽氣循回，無一息之間斷，純全剛健之時也。

今我國與清國交戰，是歐美各邦之所注視，
此後各邦，必將窺我舉動，群相猜忌嫌惡，亦勢所必至也。
故我國與各邦，益當熟察彼我情形，揆度內外時勢，
使彼絕觀覦之念，敦和好之情，蓄勢審機，正在此時也。

爻辭曰「或躍」，曰「在淵」，示我法神龍之變化，或進或退，神化莫測，乃得無咎也。

附註：當年中國戰敗，簽訂「馬關條約」中國放棄對朝鮮的宗主權，割讓台灣、澎湖、遼東半島予日本。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，飛龍在天，利見大人。**

**《象傳》曰：****飛龍在天，大人造也。**

五爻剛健中正而居尊位，下與九二之臣，同德相應，見大人而助其治化，
謂有聖人之德，而居天子之位，恩澤被於生民者也。

蓋「大寶曰位」，雖有其德，苟無其位，不能利濟天下。

「飛龍在天」者，謂龍飛上天，雲行雨施，神變化而澤及萬物。

聖人在位，天下被其澤，萬物遂其生，故取象於此。
所謂「大人」者，「與天地合其德，與日月合其明，與四時合其序，與鬼神合其吉凶。」

以其備龍之德，騰躍而居天位，為萬物所瞻仰，故天下利見。

《象傳》曰：「飛龍在天，大人造也。」
「造」猶「作」也，即所謂「聖人作而萬物睹」也。

【占問】

*   問戰征：九五尊位，必是天子親征，王師伐罪，故曰「大人造」也。
*   問營商：九五辰在申，上值華，附星咸池。
    咸池者蒼龍之舍，咸池亦名五車，主稻黍豆麥，度其貿易，定在五谷之屬。
    曰飛龍者，知物價之飛升也；曰利見大人，知其販運或出自政府之命也。
*   問功名：有雲霄直達之兆。
*   問疾病：有上應天召之象，不吉。
*   問六甲：生男，主貴。

【占例之7】

明治十八年(1885)二月二十八日，伊藤伯奉命赴清，(/*1885年,中國與日本有《天津條約》之議)
發橫濱港，為昨年朝鮮事件，與清廷議事也。
余為問結局如何，筮得［乾］之［大有］。

臨行欲呈之於伯，因阻道者眾，遂不得呈，乃更使人齎之於天津。

爻辭曰：「九五，飛龍在天，利見大人。」

斷曰：

九五之大人，與九二之大人，其位相應。

《易》以陰陽相應為例，二五共屬陽爻，
以我國之大人，與清國之大人相會論事，其必能深謀遠慮，兩國平和。

且本卦五爻之背，即［坤］之五爻，其爻辭曰「黃裳，元吉」，
是含彼我大人之心憂，關黃色人種之安危，互相扶持，
兩國大人留心於此，是即兩國人民之幸慶也。

［乾］之《大象》曰：「君子以自強不息。」
凡筮得此卦者，要知太陽之運行，無須臾之間斷，故以進為先，可以制勝也。

今我國先派使臣，則先鞭在我，我進而論事，以法乾之健行，故其勝在我，必可得好結果也。

時橫濱商人立川磯兵衛，以事赴天津，乃托以此占，就書記官伊東氏，呈之於伊藤伯。

時因國議不協，伊藤伯將整裝歸朝，
偶見此占，大有所感，再開和戰一決之議，乃得如議，不辱使命而旋。

【占例之8】

明治十九年(1886)十二月，占明年鐵道局氣運，
筮得［乾］之［大有］，呈之於鐵道局長井上勝君。

爻辭曰：「九五，飛龍在天，利見大人。」

斷曰：

［乾］三奇一連，純陽之卦，五爻又屬陽位，卦德莫盛於此，鐵道局長氣運，可謂盛矣。

此爻得天時、地利、人和者三，足見世人注目於鐵道。

凡物產之繁殖，運輸之交通，軍事之防護，人民之往來，均沾利益，其盛運誠無可比也。

「飛龍在天」者，喻汽車之飛行也；
汽車通行，無分貴賤，即在大人之尊，亦同登乘，故曰「利見大人」。

先是明治十四年，占未來之國會，預判二十年鐵道可以盛行，
今得此卦，適與相合，此後鐵道事業之盛大，可期而待也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，亢龍有悔。**

**《象傳》曰：亢龍有悔，盈不可久也。**  

上爻以陽居［乾卦］之極，極則太過，
龍飛過高，故曰：「亢」，以高致危，故「有悔」。

此卦言龍始而「潛」，繼而「現」，中而「躍」，終而「飛」，
飛則已當全盛，過此則宜復潛，則不特可免此日之悔，即可冀後日之再飛。 

猶人臣居勢位之極，當知退避之意，斯富貴可以常保也，
否則，知進而不知退，則鮮有不蒙咎者矣，故曰：「盈不可久也」。

此爻變則為［夬］，［夬］者、決也，日中則昃，月盈則虧，天理之必然也。

故當斯之時，宜因悔思改，見機而退，斯得之矣。

若夫堯舜之禪讓，范蠡張良之功成身退,皆不極亢而善其終者也。

【占問】

*   問戰征：上九居［乾］之極，陽極於上，故曰「亢」；亢因勝而驕，是以「有悔」也。
    故《傳》曰：「盈不可久」，知不能持久也。
*   問營商：「亢」者，過也，凡買賣之道，不可過於求盈也，過盈則必有虧，故曰「不可久」也。
*   問功名：上九之位已極，宜反而自退，否則必致滿而招損也。
*   問家宅：是必宅基太高，太高則危，亦可懼也。
*   問疾病：是龍陽上升之症。《傳》曰：「盈不可久」，知命在旦夕間矣，可危。
*   問婚姻：不利。
*   問六甲：生男，恐不育。

【占例之9】

余以每年冬至，占廟堂諸賢進退，及親屬知己等來歲氣運，送致之於其人為例。

明治十九年(1886)，占某貴顯翌年氣運，筮得［乾］之［夬］卦。

爻辭曰：「上九，亢龍有悔。」

斷曰：

［乾］者，至大至剛至健，為純陽之卦，
在人則居高位，膺顯爵，聲名洋溢，正當功成身退之候。

今閣下筮得此卦，譬如飛龍升天，高出雲霄，反不能布施雨澤，故曰「亢龍有悔」。

閣下英雄達識，老練世事，前日之功名赫耀，
今盛運已過，惟宜急流勇退，救目前之亢，再期他日之飛，辭職謝榮，遵養時晦，斯無咎也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**用九，見群龍無首，吉。** 

**《象傳》曰：用九，天德不可為首也。**

「用九」者，為六十四卦陽爻之變，示陽剛之用例，即《易》中百九二陽爻之通例也。

「用」者、變動之象，「九」者、陽數之終，
［乾卦］全體皆陽，陽極則變，故曰：「用九」。

「見」者，［乾］六爻皆取象於龍，
曰「潛」、曰「躍」、曰「飛」，顯然昭著， 故曰：「見」。

「首」者，上也，《易》以［乾］為首，「無首」者，言無有出夫其上者矣。

卦以得變為吉，［乾卦］純陽無變，故六爻未嘗言吉；用九則動而將變，故曰「吉」。

《象傳》曰用九「天德」，以［乾卦］純陽，不親陰柔，渾然天德，亦即「乾為天」之義。

「不可為首」者，言無以尚之也。

夫［乾］以六龍各有行雲布雨之勢，
在人則謂群賢薈萃，同心翔贊，以匡國家，以顯功名，各宜謙讓巽順，不矜不伐。 若互競才智，爭誇首功，便是凶象。

《易》曰：「群龍無首，吉。」正所以垂誡之也。

《象傳》曰：「用九，天德不可為首也。」

要必如舜之玄德升聞，而好問察邇，卑牧自下，其斯以為至矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
