《高島斷易》39-蹇

[![=39水山蹇](http://upload-images.jianshu.io/upload_images/6831688-4e3f91de9f0d04b8..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35999331) 

《序卦傳》曰；「睽者，乖也。乖必有難，故受之以蹇。蹇，難也。」

［蹇］與［睽］不相對而適相似：
［離］在上，［兌］在下，澤欲潤而火自上燥之，用相反也，故為［睽］。 
［坎］在上，［艮］在下，水欲流而山自下止之，用相阻也，故為［蹇］。
此［蹇］之所以繼［睽］也。

**蹇，利西南，不利東北，利見大人，貞吉。**

**［坎］位北，［艮］位東北，天氣由北而東、而南、而西；日月出於東、沒於西，天之行也。** **卦體內［艮］外［坎］，自東而北，逆天而行，是以為［蹇］。**

［蹇］自［睽］來，［艮］［坎］位在東北，［兌］［離］位在西南，
就東北之本位，則難上加難，故「不利」就西南，
是［睽］位，則可以濟難，故「利」。 且東北而西南為順天，順天者必利。 

「大人」即離明繼照之大人也，明足濟蹇，故「利見」。

「貞吉」，道得其貞，吉無不利。

**《彖傳》曰：
蹇，難也，險在前也。見險而能止，知矣哉！** **蹇，利西南，往得中也。不利東北，其道窮也。** **利見大人，往有功也。
當位貞吉，以正邦也。蹇之時用大矣哉。**

**卦體下［艮］上［坎］，［坎］者、水也，［艮］者、山也，
水在上、山在下，［坎］為險，故曰：「險在前」。**

**下互［離］，［離］為見，［艮］為止， 故曰：「見險而能止」。**

**就［艮］而言，象取能止；就［蹇］而言，義取能往；故爻辭多曰：「往」。**

「蹇，利西南」，［離］正南，［兌］正西，悅而又明，可以出［離］，故曰「往得中也」。

「東北」，［蹇］之本位，是以難入；難，故「其道窮也」。

知其所往則利，不知而誤往焉、則不利，「知矣哉」三字，是為處［蹇］者警醒之也。

「大人」者，謂其位居至尊，德足濟蹇，
故凡有於蹇者，所當「利見」，往而見之，不特可以平蹇，且可以見功也，
故曰：「往有功也」。

二至上，皆當位得正，「貞吉」，謂五也，五為［蹇］主，
所謂「大人」者， 正己而正物者也，故曰「正邦」。

孔子論興邦，曰知難，［蹇］，難也，
五「大蹇」，為知難之君；餘爻皆曰「往蹇」，是群策群力，為能相助以圖蹇也。

蓋處蹇之時，不貴知蹇而終止，貴在用蹇而前往，斯蹇之時可濟，而蹇之用乃大，
故曰：「蹇之時用，大矣哉。」 

以此卦擬人事，「蹇」字從足，從寒省，與「謇、騫」字相類，皆有難意。

「蹇」，《說文》：「跛」，謂足偏跛，不良於行，而又值「險在前」，故為蹇。

「蹇，難也。」凡人當蹇難之際，進退趑趄，皆有偏跛不前之象，此卦之所以名［蹇］也。

卦象為山上有水，水在地則平，在山則險，
人見其險，而裹足不行，則險止於此，人亦止於此，雖其智能避險，其將何以濟險乎？

爻辭皆曰：「往蹇」，可知［蹇］之用，不在能止，而在能往，故曰「往有功」。

然往亦宜審其方向，
北［坎］方，東北［艮］方，［坎］水［艮］山，仍為蹇難之方，往之「不利」，
是謂「其道窮也」；
西南［坤］方，［坤］為地、為康，是康莊之地，往之則利，是謂「往得中也」。

「當位」，謂當其方位，正路而行，自然獲吉。
［蹇］ 既得出，人事乃亨，亨則小可以正身，大亦可以正邦。

際蹇之時，因蹇之用，不以蹇而傷其窮，轉以蹇而大其用，
故曰「蹇之時用，大矣哉。」

以此卦擬國家，卦以五爻為主，五居尊位，為君，
爻曰「大蹇」，是當國家之大難也。

［坎］為溝瀆，為隱伏，隱處而有溝瀆，是陷阱也；
［艮］為徑路，徑為路之至小至狹者，是山間鹿兔之蹊，亦險地也。

卦象為險，卦名為蹇，國家當此，顯見水阻於上、山阻於下，
梗塞不通，教化不行，為國步艱難之會，則足以圖蹇有功者，惟在此五爻耳。 

《彖》所稱「利見大人」者，指五爻而言。
五爻能度其往之方位，審其方之利害，並妙其蹇之功用，
故諸爻曰「往」，五爻曰「來」，謂集「朋來」之力，以濟「大蹇」之時。
內而正身，外而正邦，非大人不克臻此。

通觀此卦，卦體以［坎］上［艮］下為［蹇］，易位則為［蒙］。
［蒙］《象》曰：「山下出泉」，泉之初出，貴養之以正；
［蹇］《象》曰：「山上有水」，水之有險，貴往之得中。
得中則知險，知險則知往，知往則能知利與不利，而所往不誤，
斯［蹇］可濟矣。

自來處蹇而能用蹇者，唯在「當位」、「貞吉」之「大人」，
下此有事於蹇者，皆當「利見」夫「大人」。

所謂「大人」者，即指爻中之九五也。
五爻又知蹇非獨力所能濟，五與二應，
是以五曰「大蹇」，二曰「蹇蹇」， 孜孜矻矻，以共濟艱難，惟恐少後。

蓋五者、君之道，民之危，猶己之危也；二者相之道，君之憂，猶己之憂也。

以身任天下之重者，固當如此也，
若徒敦保身之哲，踏河入海，措世事於無聞，則有能力濟此蹇乎？

即在初、三、四、六，均有世道之責，
或返而安，或速而濟，或見而「碩」，俱欲舉天下而治之。

在「來譽」之賢，猶冀其有待，聖人之不能忘天下，固如是其至也。

然天下非一人之事，濟天下非一人之力所能，
君必網羅人材，以收群策群力之效；
臣必靖共爾位，以盡為羽為翼之功。 

然濟蹇者才，而所以濟蹇，尤在夫德，
《象傳》曰：「君子以反身修德」，有其德則自足化險，自足以靖難。

［明夷］《傳》曰：「以蒙大難，文王以之。」此可見文王之德之純也。

文王為西南之吉，《象》曰：「利西南」，其以此也。

**《大象》曰：山上有水，蹇。君子以反身脩德。**

山上有水為［蹇］，［蹇］反卦［解］，［解］之《象》曰：「雷雨作。」

雷雨自上而降，雨降則山上之水必隨而降，則［蹇］可［解］也。

君子法之「以返身修德」，不憂其蹇之難解，惟慮其德之未修。

［坎］為悔，有反悔之意焉；［艮］為慎，有德之義焉。

孟子曰：「行有不得者，反求諸其身而已矣。」此之謂也。

【占問】

*   問時運：運當艱難，宜加奮勉，方可出險。
*   問戰爭：入山窮水，複雜之地，進退兩難，直率六軍，戮力向西南進攻，方可獲利。
*   問功名：坎險艮止，功名有阻，返身加勉，五年後至上爻，《象》曰：「利見大人，以從貴也。」成名可望。
*   問營商：水在山上，則水蓄而不流，有財不流通之象，營商者難之。
*   問家宅：此宅傍山，防有山上來水沖落，致損牆屋，宜改易其朝向，乃利。
*   問婚姻：山水本兩相為偶，山下水高則為失偶，故有蹇。不成則已，成亦必有反悔。
*   問疾病：蹇為足疾，涉水登山，必不能往行也。
*   問失物：宜反從身上尋之。
*   問訟事：宜自返而罷訟，吉。
*   問行人：被中途發水所阻，大有險難，他日空身可回。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**初六，往蹇，來譽。**

**《象傳》曰：往蹇，來譽，宜待也。**

初爻居［艮］之下，當［蹇］之始，「往蹇」者，往就蹇地。

在初去上，蹇猶遠，可以不往，乃不避險阻，敢於犯難。
在六爻之初，能首倡赴義，開「朋來」之先，聲聞嘉譽。

《象傳》曰：「宜待也」，以為親身嘗試，徒博一時之譽，
不如審機觀變，待時而動，斯得濟蹇之實功也。 

【占問】

*   問時運：好運未來，宜謹守以待。
*   問戰征：有險在前，未可進往，宜暫退守。
*   問營商：售賣之處，適有危難，不可擕貨前往，須暫時待價。
*   問功名：從軍效力，皆冒險犯難，獲邀獎賞，故曰「來譽」。
*   問家宅：地位險阻，遷居不利。
*   問疾病：在初起，不必急往求醫，宜退而自養。
*   問婚姻：不必急就，還宜待。吉。
*   問失物：緩之可得。
*   問六甲：生男。

【占例之303】

友人某來，因一事進退未定，請卜以決之。筮得［蹇］之［既濟］。

爻辭曰：「初六，往蹇，來譽。」

斷曰：

卦名曰［蹇］，蹇難也；卦爻在初，是初次遇難也。
爻辭曰「往蹇」，其往就難地也；曰「來譽」，稱其勇於赴難也。

而《象傳》則曰「宜待」，蓋謂輕身嘗試，不如待時而動也。

玩釋爻意，其於臨難進退之機，歷歷明示。

足下所問一事，為進退未定，得此爻而昭然如揭矣。神機發現，不爽毫釐，神妙如此。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六二，王臣蹇蹇，匪躬之故。**

**《象****傳****》曰：王臣蹇蹇，終无尤也。**

「王」指九五，「臣」指六二，二居下卦之中，上應九五，爻互重［坎］，
故曰：「蹇蹇」 ，謂其涉蹇以濟蹇，有鞠躬盡瘁之忱。

諸爻皆言往，猶為國難而往赴之，二則直以國事為已事，犯其難而不顧也。

《象傳》以「終無尤」釋之，謂其能致身事君，夫復何尤？

【占問】

*   問時運：目下氣運尷尬，險難重重，主一生勞碌。
*   問戰征：防軍入險地，身被重圍，有龐士元落鳳坡之象。
*   問營商：為內地運貨，中途被水，有人財兩失之患。
*   問功名：為急公求名，名成而身莫保，邀身後之榮。
*   問家宅：此宅在艮山之中，向朝東北，險既重，不利。
*   問婚姻：二應五，主結貴親，防後日夫君有難，身命難保。
*   問訟事：凶。
*   問行人：凶。
*   問失物：終不可得。
*   問六甲：生男。

【占例之304】

明治十三年(1880)某月，予過訪東京某紳士，互敘久別。
主人曰：「近因小兒為商務負債，日夕奔走措置，予甚憂慮。」

予曰：「此等債務，憂亦無用，當善謀一置處之方，無已不如占問一卦，以決可否。」

於是主人自執筮蓍，予代為祈禱，筮得［蹇］之［井］。

爻辭曰：「六二，王臣蹇蹇，匪躬之故。」

斷曰：

蹇者、多難之卦，二爻為下卦之主，是身任其難者也。
令郎為商業負此巨債，不能不前往處理，無如債累重重，一時終不能了。

今占得蹇二爻，爻辭曰：「王臣蹇蹇，匪躬之故。」，
「蹇蹇」謂其事難而又難，「匪躬之故」，謂其債因商業而負，非一身之故也。

玩前後爻象，
三爻以「來返」為喜，知三爻不能相助為理； 四爻曰「來連」，能與以為聯手；

五爻為卦之主，是營商正主，或成訟則為裁判長官，曰「朋來」，謂招集債友，共相商議。《象》曰「中節」，節省也，謂節減債款以了事。

上六則為局外之長者，前來居間調劑也。
據此現宜從初爻之辭，暫為退待，以俟機會，毋須勞碌。

某紳士深感《易》之妙，後果如占所云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**九三，往蹇，來反。**

**《象****傳****》曰：往蹇，來反，內喜之也。**

三爻居內卦之上，為［艮］之主，當上下之爻，與［坎］為鄰。

「往蹇」者，謂往赴五之「大蹇」。

五以三陽當位，使之「來返」以治其內。

三本見險而止，喜退而不喜往也，
其往也，為迫於諸爻，故同往；其返也，為得自全，故有喜。

三動變為［比］，［比］二曰：「比之自內」，故《象》以「內喜」釋之。

【占問】

*   問時運：運值多難，前進不利，不如退守。
*   問戰征：有軍出復旋師之象。
*   問營商：有去而不來，販貨復回，轉銷內地之象。
*   問功名：為出使在外，改為內用。
*   問家宅：此宅後靠山，前臨水，初欲他遷，後復歸來，得以團聚為喜。
*   問婚姻：前欲他適，後得歸來，可喜。
*   問行人：即日來，喜。
*   問失物：失而復得。
*   問六甲：生男。

【占例之305】

明治二十三年(1890)，占國運，筮得［蹇］之［比］。

爻辭曰：「九三，往蹇，來反。」

斷曰：

卦名曰蹇，蹇難也；爻曰「往蹇」，為往就蹇地；曰「來返」，為往而復返。
《象》曰「內喜之也」，為喜其返而得以自全。

詳繹爻辭，知國運值此多難，往而濟蹇，不如返而治內。

至五爻，大君擅權，朋來相輔，而蹇可濟矣。
則知以三濟內蹇，以五濟外蹇，相與有功也，喜可知矣。

以爻象計之，應在二年之後。

【占例之306】

明治元年(1868)四月，友人某來曰：「余近奉壁官某藩之命，發程有期，特來告別。」

觀其容貌威武，腰佩兩刀，猶是藩士舊狀，今際會風雲，有志維新者也。

請占前途氣運，筮得［蹇］之［比］。

爻辭曰：「九三，往蹇，來反。」

斷曰：

三為艮止之主，當上下之交，進退本多不決。

其往也，固非所願，亦第隨人共往之耳；
及其「來返」，焉得不中心喜之？爻辭之意如此。

今足下因奉命將行，占得此爻，度足下之意，或有亦因前途有難，不喜前往。
余勸足下，不妨準備前行，當有後命即來召回，欲令足下奉職於內也。

後友人尚未起程，即命止行，留為內用。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六四，往蹇，來連。**

**《象****傳****》曰：往蹇，來連，當位實也。**

四居上卦之首，比近於五，五所倚重，是為親近之臣。

「連」者，謂君臣一體，如心腹股肱之相聯繫也。

「往蹇來連」，謂三與上為正應，故與上同往，最為聯合，
比初之往而有待，三之往而復反，較為得其實力也。

《象》曰：「當位實也」，四當位履正，［艮］為實，故曰：「實」。

上既比連尊爻，下又聯絡諸爻，得以實心實爻以濟蹇難也。

【占問】

*   問時運：運多蹇險，以其能聯合眾心，得以濟險。
*   問戰征：四爻陰柔，，可知軍力單薄，以其能與眾軍同心同德，聯絡一氣，乃可出險。
*   問功名：「來連」者，有連任之象。
*   問營商：「來連」者，謂先後商客，皆相連而來；曰「當位實也。」「實」，充實，謂得贏滿也。
*   問婚姻：必是老親結親，重聯訂好，吉。
*   問疾病：此病必連綿已久，一時不癒。
*   問訟事：遲久可了。
*   問行人：流連在外，一時不歸。
*   問六甲：生男，想是孿胎。

【占例之307】

明治二十四年(1891)，有某友來，占某國樞密院氣運，筮得［蹇］之［咸］。

爻辭曰：「六四，往蹇，來連。」

斷曰：

四爻比連君位，是為親近之臣，所謂心腹股肱，與君一氣相聯者也，恰合樞密院之位。

足下占問某國，是外國也，故爻應在外卦。

爻辭曰「往蹇來連」，知某國近有內難外悔交作，樞密院諸臣，防有連累及禍者。

諸爻皆曰「往蹇」，唯五與二不言往，五為大君，二為內臣，是身臨其難者也。

樞密院本在內臣之位，諸爻以圖其濟蹇，曰「往蹇」者，或指出使於外而言。

一時蹇難未平，氣運不佳，必待至上爻可以出蹇。

【占例之308】

 明治三十一年(1898)，占眾議院氣運，筮得［蹇］之［咸］。

爻辭曰：「六四，往蹇，來連。」

斷曰：

爻曰「來連」，有聯合眾議之象；《象》曰「當位」，謂得當議員之位。

今政府以戰勝之後，受各邦之猜忌，將擴張兵備，預作濟蹇之圖，
已呈出其議於議會，議員等聯絡私黨，不應政府之意，政府因之多難。

上卦為［坎］，坎險也，下卦為［艮］，艮止也，合之謂［蹇］，
以致政府號令有阻止而不能行也。

今占得四爻，四爻比近於五，
知眾議員中必有深淺時艱，能體合至尊之意，折衷眾議之論說，以排解國家之困難，
斯議可成，而蹇可濟矣。

《象》曰「當位實也」，「實」謂能實濟其難，非從空言已也。

當時議會自由改進，兩黨軋轈，議多不合，
後自由黨迎合政府之意，與國民協會聯合，增稅之議乃決。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**九五，大蹇，朋來。**

**《象****傳****》曰：大蹇，朋來，以中節也。**

就諸爻言則為「往」，就五爻言則為「來」，
在諸爻則蹇猶小，在五爻則蹇獨大。 蓋五至合諸爻之蹇以為蹇，而獨當蹇之大者也，故曰：「大蹇」。 

君臣以義合，朋友以情合，五略分言情，故喜其來，而稱之謂「朋」。

五盈滿當位，德足任人，故能使疏附後先，咸來輔翼，得藉群才以濟「大蹇」。

五動體［坤］ ，［坤］「西南得朋」，「蹇，利西南」故亦曰「朋」。

《象》以「中節」釋之，謂五得位履中，不易其節，故卒得出蹇也。

【占問】

*   問時運：厄運將退，漸得化危為安。
*   問戰征：前既被圍，今幸得救兵齊來，得以一戰出圍。
*   問功名：位近至尊，足以匡濟，大榮，吉。
*   問營商：眾貨輻輳，一时難以脫售。
*   問家宅：地近禁衛，當衝擊疲難之區，車馬紛逐之會，不宜民居，可改作會館議院。
*   問疾病：此是危難大症，宜集眾醫會治，方可望癒。
*   問六甲：生男。

【占例之309】

明治二十年(1887)，占某貴顯氣運，筮得［蹇］之［謙］。

爻曰：「九五，大蹇，朋來。」

斷曰：

卦名曰［蹇］，爻曰「大蹇」，知蹇難重重，非一己之力，所能解脫。

今某貴顯占氣運，得第五爻，五爻為蹇之主，其蹇愈大，其濟愈難。

幸某貴顯德望素著，眾心歸服，得藉朋儕相助，乃能戡平大難。

目下正當協力匡濟之時，尚未出蹇，待一年後，［蹇］去［解］來，斯可平安無患。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**上六，往蹇，來碩，吉，利見大人。**

**《象****傳****》曰：往蹇，來碩，志在內也。利見大人，以從貴也。**

上爻居［蹇］之極，躬處局外，本為蹇難所不及，爻曰：「往蹇」。

蓋賢人君子，心切時艱，不敢以身不當位，置理亂於不聞也。
「碩」，大也；「來碩」者，五得其相助為理，即以大任任之，
如莘野渭濱之出而匡時者也，故曰：「來碩」。

［蹇］，諸爻皆在蹇中，未嘗言吉，至上爻，其蹇已終，故稱「吉」。

「大人」指五也，君臣同德，五爻以臣謂朋，上與五以君謂大人， 
蓋即《象傳》所謂「利見大人」，往有功也。

《象》以「志在內」釋「來碩」，謂上之應在三，故「志在內也」。 以「從貴」釋「利見」謂上之陰從陽，故曰：「以從貴也」。

【占問】

*   問時運：現下大難已退，大運將來，可以出面求仕。
*   問征戰：大兵已集，可以一戰，以出重圍。
*   問營商：眾商咸來，貨價大漲，即此脫售可復本，亦可獲利。
*   問功名：文名大振，可以「利見大人」。
*   問家宅：此宅地位高大，災煞已退，吉璀照臨，且得貴人扶助。
*   問婚姻：主貴。
*   問訟事：須從大審院判結。
*   問六甲：生男。

【占例之310】

友人某來，請占氣運，筮得［蹇］之［漸］。

爻辭曰：「上六，往蹇，來碩，吉，利見大人。」

斷曰：

上爻居［蹇］之極，極則必變，將變［蹇］而成［解］，是大難將解之時也。

今足下占氣運，得上爻，爻辭曰「往蹇來碩，吉，利見大人」，
玩爻辭之意，謂「大蹇」已往，好運將來，吉無不利，
且可往見大人，出而求仕，必得貴人提拔，仕途亨通。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
