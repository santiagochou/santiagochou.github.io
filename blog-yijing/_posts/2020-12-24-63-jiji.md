《高島斷易》63-既濟

[![=63水火既濟](http://upload-images.jianshu.io/upload_images/6831688-23086dcdb7f9f01c..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36002669) 

卦本［地天泰］，［泰］交，故［水火濟］。
水在地中，未升於器，火在木中，尚麗於空，
卦取潤下者加諸火上，取炎上者厝諸水下，是謂［既濟］。
此卦所以名［水火既濟］也。

**既濟，亨小，利貞。初吉，終亂。**

**「濟」者，渡也；「既」者，盡也，萬事皆濟，故曰［既濟］。**

**卦取［坎］［離］，［坎］水潤下，［離］火炎上，相交為用，
陰陽和會，百務就理，無有不亨。**

**然［既濟］之亨，亨猶其小者耳，故曰「亨小」。**

在處［既濟］者，猶當勿侈其亨，在勵其貞，貞於初，亦貞於終，斯有吉無亂矣。
故曰「利貞」。

若不能長保其貞，則亨通未久，危亂隨之，故曰「初吉終亂。」 

**《彖傳》曰：
既濟，亨，小者亨也。** **利貞，剛柔正而位當也。** **初吉，柔得中也。** **終止則亂，其道窮也。**

**《序卦傳》曰：「有過物者必濟，故受之以既濟。」
譬如有過人之才德者，然後可以濟世，此［既濟］所以繼［小過］也。**

**［既濟］［未濟］，處《易‧下經》之終，其象皆取諸［坎］［離］。
［坎］［離］者，天地之大道；水火者，人生之大用。
水得火不寒，而資生之利普；火得水不燥，而烹飪之功成。**

**水火相濟，謂之［既濟］，［既濟］者，剛柔得中，物無不濟，雖小亦通，故曰「亨小」。**

**《傳》曰「小者亨也」，小者尚亨，何況於大？
蓋亨之道，由［既濟］而來，則得其亨者，更當保其既濟，是宜「利貞」。**

**「剛柔正而位當」，［既濟］之所以為［既濟］者，在此矣。**

**由是而得亨，由是而得貞，亦由是而有始，由是而有終，則有治無亂可也。**

**《傳》曰「初吉終亂。」正為不能持終者戒焉。**

**故凡當［既濟］之時，所貴防微杜漸，持盈保泰，斯汲汲求治，不至有初而鮮終也。**

**若徒拘於目前，而志滿氣盈，不自乾惕，則治於此止，即亂於此起矣，可不慎哉！**

**《傳》以「柔得中」釋「初吉」，謂柔小尚得其中，則剛大無不濟矣，是以吉也。**

**以道之窮釋「終亂」，謂進修既以中止，則前功必難恃矣，是以亂也。**

**以此卦擬人事，人事之用，莫大乎水火。**

**在人身則以血氣為水，以心神為火，在日用則灌溉必需水，烹飪必需火；
且水非火，亦無以奏其功；火非水，則無以成其用。
蓋水火雖相剋，而實以相成，相成則相濟，相濟則相通。**

**使小有來通，即不足謂之濟也，既濟則無不通矣，故曰「既濟亨小」。**

**是［既濟］在人事，大而邦家，小而身心，窮通得失，生死存亡之故，皆在其中。**

**《傳》曰「小者亨也。」而大者要亦無不亨矣。**

**卦體以柔居柔，以剛居剛，各得其正，即各當其位，
譬如人事之無所偏曲，道在利貞，而邪僻自不得行也。**

**「柔得中」，謂［離］之中虛，虛則明，［離］在下，故曰「初吉」。
「終止則亂」，謂［坎］之中滿，滿則危，［坎］在上，故曰「終亂」。**

**凡人事之靡不有初，鮮克有終，觀夫［既濟］，當知所戒也。**

**以此卦擬國家，為卦內［離］外［坎］，［坎］，難也；［離］，明也，
是以［離］明而濟［坎］難，即［明夷］所云「文明柔順，而蒙大難」之旨也。**

**以明濟難，而難定矣；是之謂［既濟］，［既濟］而視若［未濟］，
則濟於初，亦濟於終，斯亨者永亨，貞者永貞，而治道庶乎其不窮矣。**

**若［既濟］而自恃為［既濟］，其道窮也！**

**自古帝王精一危微之傳，其在茲乎？
《大象》所云「思患而預防」者，正所以保［既濟］之終也已。 **

**通觀此卦，《易》六十四卦，首［乾］［坤］，
《上經》三十卦，終［坎］［離］，以其為天地之終也。
《下經》三十四卦，終［既濟］［未濟］，以其為［坎］［離］之爻也。**

**天下之事，［未濟］則憂其不濟，［既濟］則宜圖其永濟。
然無終不初，無往不來，一治一亂者，天也；一陰一陽者，道也。
天無無陰之陽，世無不亂之治。**

**今以爻觀，六位得所，未有如［既濟］者，奇偶各三，其數均也。**

**以陰居陰，以陽居陽，其位當也；剛柔相配，其應正也。**

**［乾］［坤］以來，三百八十二爻，循環往復，變化交錯，而後得［既濟］。**

**［離］明在內，［坎］險在外，明以消險，以開濟世成功之會，
由此而慎始圖終，有治無亂，固萬世人民之幸福也。**

**然亂極思治，治極思亂，天運剝復，卦象已示其機矣。**

**下［離］而互［坎］，上［坎］而互［離］，反復之象也。
以陰而乘陽，初治而終止，盛衰之兆也。**

**故《象》曰「終止則亂。」可知造化之數，不能長治久安者，非人力之強排，可以終濟也。**

**又以圖數推之：初剛、二柔、三剛、四柔、五剛、六柔；
與天一、地二、天三、地四、天五、地六，其數正合。**

**然至六而止，是亦天地無完數也，所以［未濟］方來，皆自然之法象。**

**故眾人以［既濟］為喜，聖人以［既濟］為憂，何者？**

**未治易治，既治難保。六爻之孜孜以保濟者，各有次序焉：**

**初為濟之始，力求其濟者也；
二得濟之中，不失其濟者也；
三涉濟之險，言其濟之甚難也；
四處濟之時，懼其濟而復失也；
五受濟之福，喜其濟之合時也；
六當濟之極，慮其濟之不可久也。**

**凡卦皆至終而窮，［既濟］之終，則為［未濟］，六十四卦窮於［未濟］。**

**［既濟］變而為［未濟］，豈但［既濟］之窮而已哉！則「初吉」其可恃乎哉？ **

**《大象》曰：水在火上，既濟，君子以思患而預防之。**

水性潤下，火性炎上，水在火上，火在水下，二者相資為用，得以成［既濟］之功也。

君子玩其象，而凜凜焉，不以［既濟］為可恃，更以［既濟］為可危。

［坎］險在外，防患之象；［離］明在內，預思之象。

禍每生於不測，害即伏於既安，預時而防之，則可以保其「初吉」，
即可以戢其「終亂」，故曰「君子以思患而預防之。」 

【占問】

*   問時運：運途全盛，盛極必衰，須防後患。
*   問營商：目下貨物，得時得價，正當滿足，須留後步。
*   問功名：居高思危，得防其終。
*   問戰征：大難既平，大險既定，戰勝功成，還宜圖始保終，毋貽後患。
*   問家宅：大廈既成，苟完苟合，貽謀孔遠。
*   問婚姻：有好合百年之兆。
*   問疾病：大病既痊，更宜自保。
*   問訟事：毋再涉訟。
*   問六甲：春夏生女，秋冬生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，曳其輪，濡其尾，無咎。**

**《象****傳****》曰：曳其輪，義無咎也。**

［既濟］爻義，大略與［泰］同。
［泰］下卦三爻，為［泰］中之［泰］，上卦三爻，為［泰］中之［否］，［既濟］亦然。
其所以分內外者，［離］為明，［坎］為險，猶［泰］以［乾］為有餘，［坤］為不足也。

［既濟］初爻，以「濟渡」取義，故有「曳輪濡尾」之象，
［坎］為輪，為曳，初為尾。
「曳其輪」者，曳之前進，是用力而求濟也。
按《詩》：「濟盈不濡軌，始濟而濡及馬尾。」言濟之難也。
然尾雖濡而曳不倦，曳者、濟矣。
初居濟之始，力求其濟如此，故「無咎」也，《象傳》即以「無咎」釋之。 

【占問】

*   問時運：運未脫險，當自奮勉，可以無咎。
*   問營商：初次經營，跋涉多艱，前而不止，雖危得濟，無咎。
*   問功名：先難後獲。
*   問戰征：雖有車脫馬蹶之危，一鼓而進，當必可獲勝也。
*   問家宅：初次遷居，雖此宅或輪奐不美，或首尾不完，居之無咎。
*   問婚姻：火為水妃，初聘則吉。
*   問疾病：初病，雖危無咎。
*   問六甲：初胎生女。
*   問失物：物已沾水，當就車中覓之，可得。
*   問行人：在途，稍有水災，無咎。

【占例之490】

明治二十一年(1888)，縉紳某來，請占氣運，筮得［既濟］之［蹇］。

爻辭曰：「初九，曳其輪，濡其尾，無咎。」

斷曰：

「輪」，車輪，涉水之具；「尾」，馬尾，為水所濡也。
是為曳輪濟水，馬尾被濡，蓋言初濟之難。

初能用力求濟，終得無咎，足見人當涉險之時，奮力脫險，險無不可濟也。

今貴下占時運，得既濟初爻，知貴下方今盛運已來，時安身泰，
但險難初脫，尚小有災害，可無患也。

明後二三年，尤須謹戒，四年後則吉福來臨，全盛有慶，無往不利。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，婦喪其茀，勿逐，七日得。**

**《象****傳****》曰：七日得，以中道也。**

火為水妃，故二［離］象婦。「茀」，車蔽也。

《爾雅》：「輿革，前謂之艱，後謂之茀。竹，前謂之禦，後謂之蔽。」
曰「茀」，曰「蔽」，以竹革而異也。 《詩》則統謂之「茀」，「碩人翟茀以朝。」

《孔疏》云：「婦人乘車不露，車之前後，皆設障以自隱蔽，謂之茀。」
喪茀者，失其所蔽也。

二當臨濟之時，驅車前進，車在前，茀在後，
中途喪茀，停車而逐，將有欲濟而不及者矣，故示之以「勿逐」。

「七日得」者，「得」猶「復」也。

陰陽之數，至七而復，一卦六爻，循環往復，
自二後至七，又值二爻，故不過七日而自得也。

《象傳》以「中道」釋之，日辰十二，七日正當中也。

「喪茀」者，或云二乘車適五，四當其前，四［坎］為盜，是竊茀者也。其說亦通。

茀，《釋文》：「茀，首飾。」按《詩》屢言「茀」，皆作「車蔽」，
且初曰「曳輪」，二曰「車茀」，象正相合，當作「車蔽」。

【占問】

*   問時運：小小得失，切勿介意，方得脫大難，成大功也。
*   問營商：有失而復得之象。
*   問功名：七年內，定可復職。
*   問戰征：中途被劫，喪其輜重，七日內，必獲勝仗。
*   問婚姻：早則七月，遲則七年，可復團聚。
*   問家宅：其宅被人居，七年後，即可歸還原主。
*   問疾病：七日必癒。
*   問失物：不久可得。
*   問六甲：七日內可產，生女。

【占例之491】

一友訪余山莊，談及某貴顯，曰：「貴顯以未賜勳章為憾。請為一占。」

筮得［既濟］之［需］。

爻辭曰：「六二，婦喪其茀，勿逐，七日得。」

斷曰：

茀為車蔽，言婦人乘車，設之所以自蔽也。喪茀則失其所蔽矣。

「勿逐」者，謂區區小失，不必追逐，不久自可後得，
喻言人當建大功，立大業，瑣屑微物，得喪本不關榮辱也。

今為某貴顯占勳章，得此爻象，爻象所言，顯然明示，勸貴顯不必憂慮。

「七日得」者，謂不久定可榮膺龍賜也。

後友人復來曰：「占筮甚靈，某貴顯已得龍賜勳章！」

爻辭之言，恰如為某貴顯特設者也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，高宗伐鬼方，三年克之，小人勿用。**

**《象****傳****》曰：三年克之，憊也。**

高宗，殷中興之主；鬼方，西羌國名。

按《竹書紀年》，武丁三十二年伐鬼方，次於荊；三十四年，克鬼方，氐羌來賓，
即「高宗伐鬼方，三年克之」，實事也。

［既濟］爻象，初二皆在濟中，至三始濟，故取三年克鬼方以為況。

高宗賢主，鬼方小國，六師所加，三年乃克，師亦憊矣，以喻濟［坎］之難如此。

天下之事，每以艱難得之，安樂失之，
當其始，數載經營而不足，其後一旦敗壞而有餘。

而其弊皆由於遠君子而近小人也，故戒曰：「勿用小人。」

處［既濟］者，所當凜凜焉。

［師］上爻曰：「開國承家，小人勿用。」與此爻辭，意正同。

【占問】

*   問時運：忍苦耐勞，所謀必成。
*   問營商：數載經營，方可獲利。
*   問功名：辛苦而成。
*   問戰征：勞師久征，所攻雖得，然亦憊矣。
*   問婚姻：三年內可完配。
*   問家宅：此宅陰象太重，三年後，方可居住。
*   問疾病：此病一時無恙，三年內，必難保全。
*   問訟事：三年可了，防小人又復生事，宜戒。
*   問六甲：生女。

【占例之492】

某商人來，請占謀事成否，筮得［既濟］之［屯］。

爻辭曰：「九三，高宗伐鬼方，三年克之，小人勿用。」

斷曰：

「高宗伐鬼方」，歷三年之久，而乃得克之，
以喻三爻處內卦之終，歷初二之難，而始得濟之，其象正同，視此既可知謀事之非易也。

今君占謀事成否，得此爻辭，知君所謀之事，一時必難就緒，
早則三月，遲則三年，方可合議成就。

成後二年，定有大來之吉，
但其事與君子合謀，自有利益，
與小人合謀，必至敗壞，君其由當注意焉。

【占例之493】

三十年(1897)，杉浦重剛氏來，曰：
「足尾礦毒事件，紛紛滋議，朝野騷然，請占其結果如何？」筮得［既濟］之［屯］。

爻辭曰：「九三，高宗伐鬼方，三年克之，小人勿用。」

斷曰：

按九三［艮］爻，［艮］為鬼門，故曰，「鬼方」。

三居［坎］［離］之間，
［坎］為毒，為疾，［離］為大腹，三與上應，三至上三爻，故曰「三年」。

「克之」者，治之也。
象為腹受其毒以至死亡，其毒實起于［離］火，出自［坎］水，非一日矣。

爻辭所云「高宗伐鬼方」者，「鬼方」，喻言其地之險也。
高宗賢主，喻言必有能人治之也。

今占足尾礦毒，得此爻象，按足尾銅山，每年出銅一千二百萬斤，其價不下三百萬元， 政府稅收，得十五萬元，礦局夫役，約有一萬八千人數，皆賴此為生活，
是我國礦山之最大者也。

毒由礦局銅出丹礬，丹礬有毒，毒入河流，平時未聞其害，因洪水浸田，其毒遂滋。

原洪水沖決，由于堤防不固，堤防之害，咎歸土木局，
至土木局修築堤防，必需經費，其責又歸大藏省。

今礦毒事件，分議未有的論，多為小人從中蠱惑所致，恐此案亦將亙三年之久乎？

必于此事無甚關係者，不許干涉，謂之「小人勿用」；
修築堤防，以杜［坎］水之害，此案自得終局矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，繻有衣袽，終日戒。**

**《象****傳****》曰：終日戒，有所疑也。**

按「繻」為采，「袽」為敝衣。

四處內外卦之交，出［離］入［坎］，
「繻」有文明之象，蓋取諸［離］；
「袽」為敗衣，［坎］為破，蓋取諸［坎］。

言四當［既濟］之盛，衣冠濟濟，文物聲名，煥然一新，
然天命靡常，盛倏為衰，新倏成故，若不因時彌縫，曾不幾時，立成敗壞，
猶是采之華裳，未幾而為敝敗之殘絮矣。故曰「繻有衣袽」。

［既濟］，由［乾］［坤］二五相易而來，
「終日戒」即［乾］「終日乾乾，夕惕若」之意。

當［既濟］而益勵危心，其戒慎無已時也，故曰「終日戒」。

《傳》釋以「有所疑」，［坎］為疑，疑者，未然而憂其或然，亦戒也。

「繻」，王弼謂「宜作 『濡』」，衣袽謂以敞衣蹇舟漏也。

王弼之解，強從濟字取義，謂濟必有舟，舟或有漏則濡，濡則敞衣塞之。
於爻辭「襦有衣袽」一語，添生枝節，自圓其說，未免矯強。

【占問】

*   問時運：運當全盛，然不預防，衰即立至，所宜謹戒。
*   問營商：如舟行，中流舟漏，急宜補修。
*   問功名：有忽賜忽褫之懼。
*   問戰征：奪幟易幟，勝當慮敗，所貴臨事而懼。
*   問婚姻：古人多以衣服比夫婦，為不可嘉新而棄舊也。
*   問疾病：是老弱之症也。
*   問六甲：生男。

【占例之494】

一日西村舍三氏來，曰：
「於奉職土木局長，數年來為治水巡迴全國，已三次矣。
溯自維新以前，各藩自保疆土，堤防山林，各有禁令，
是以林木暢茂，土脈堅固，無堤防潰決之患也，
維新以降，政令一變，山阜陵谷，無不開塵，泥土流出，壅塞河道，以致河流不通，溢出提上。
洪水泛濫，為災非淺，乏奠平之策，子幸一筮，以示處理之方。」

筮得［既濟］之［革］。

《爻辭》曰：「六四：繻有衣袽，終日戒。」

斷曰：

爻辭「繻有衣袽」，「繻」作為濡，為濡漏之象，「衣袽」敝衣，為塞漏之用。
「終日戒」者，為危險之至，非一時可濟，須終日防備也。

舟漏雖小，而治水之法，爻已顯示其象矣。

足下占治水之方，得此爻辭，所謂危者防之，漏者塞之。

爻曰：「衣袽」第即一物以喻之而已，或用沙土，或用木石，皆可以「衣袽」例之，
因地制宜，由小及大，皆在足下酌行之耳。

「終日戒」，三字，最為切要，所當刻刻預防，不可稍懈，有危心無危地也。
治水之道，無過于此。

【占例之495】

 知人阪田春維氏，嘗奉命赴澳國博覽會，余一日訪其家，其母語余曰：
「前有電信，報告歸期，今延期未歸，併無後電，心甚憂之。」

請余一占，筮得［既濟］之［革］。

《爻辭》曰：「六四：繻有衣袽，終日戒。」

斷曰：

此卦上［坎］下［離］，［離］南［坎］北，
今四爻出［離］入［坎］，是船以過赤道，而在北洋之象。

依爻辭，知有行舟破漏之患，實為可慮，然離陰變為坎陽，生命無害。
又進一爻，則五爻之陽，變而為陰，是水變為地，既全身上陸之象，其免難也必矣。

時其家有洋學生三人，聞此斷語，竊相誹笑。

余曰：「《易》理甚妙，非諸君所知也，諸君不信，待春雄君歸時，可知靈驗矣。」

後數日，春雄氏歸，曰船抵赤道以北，為暗礁所傷，是以著港，致遲延也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，東鄰殺牛，不如西鄰之禴祭，實受其福。**

**《象****傳****》曰：東鄰殺牛，不如西鄰之時也。實受其福，吉大來也。**

五與二相應，猶東與西相對。
五為君，二為臣。東鄰為君，是紂之國中，西鄰為臣，是文王之國中也。

按紂都在東，岐周在西，東鄰西鄰，鄭謂殷周是也。

［離］為牛，［坎］為豕，殺牛而凶，不如殺豕受福，言奢而慢，不如儉而敬也。

上卦處［既濟］之後，下卦當「甫濟」之時，殷天子祭用太牢，故殺牛；
周西伯不得用牛，用豕，故為禴。

當時殷道已衰，時為［既濟］；周德方新，時為「甫濟」。
［既濟］者，時已去；「甫濟」者，時方來。
已去不復也，方來者未有已也，則殺牛不足侈，而禴祭大可恃，
故曰：「東鄰殺牛，不如西鄰之祭，實受其福。」

九五陽爻，陽為實，五體［乾］，［乾］為，《象傳》以「吉大來」釋之。

［泰］曰：「小往大來，吉亨。」
自外而內曰「來」，卦以二五相易，為［乾］成［泰］，謂福自［乾］來也。

【占問】

*   問時運：已盛則退，方盛則進，宜保儉約，毋侈奢華，吉凶皆由自取也。
*   問戰征：盛氣在西，宜順天修德，不宜暴兵耀武。
*   問營商；合夥同業，殷富者亦奢，不如儉約者，實獲其利也。
*   問功名：已成者宜慎，未成者大可望也。
*   問婚姻：宜就西鄰訂姻，吉。
*   問家宅：宅以西首為吉。
*   問疾病：宜禱。
*   問六甲：生男。

【占例之496】

橫濱辦天通橘屋者，余之所知也，其鄰家，有岩井屋某，專售西洋家具。

明治元年，余因橘屋介紹，賣與木材，價值數千元，
豈知彼佯飾富裕，內實貧困，閱數日不償其價，余乃憂之。

以一占決之，筮得［既濟］之［明夷］。

爻辭曰：「九五，東鄰殺牛，不如西鄰之禴祭，實受其福。」

斷曰：

爻言「 東鄰殺牛，不如西鄰之禴祭，實受其福」，
卦以九五為東鄰，以六四為西鄰，五為主爻，五與二應，是主不如應也。

今就所占論之，則以岩井之賣主為東鄰，以橘屋之介紹為西鄰，
如此疑橘屋，有於中取利矣，我將向橘屋索價，橘屋必不能辭責。

以橘屋當西鄰，爻位屬［離］，［離］火也，賣者為木材，
木以生火，火得旺勢，則［坎］水受煎，東鄰亦不能不出而償價也，
且［離］為女，可著女人而往索之。

後余果與橘屋妻女相謀，乃得受值。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，濡其首，厲。**

**《象傳》曰：濡其首，厲，何可久也。**

上為首，初為尾，是首尾相接也。

上處［既濟］之極，反之即［未濟］，已然者甫能過，未然時相待，進而不已，
身雖未溺，首先犯焉，故曰「濡其首」。

夏殷之盛，未幾而壞於桀紂，文武之興，未幾而降為幽厲，
所謂治曰少而亂曰多者，古今有同慨焉，故曰「厲」。

《象傳》曰「何可久。」所以戒之者深矣。

【占問】

*   問時運：好運已過，深為可危，宜慎。
*   問戰征：上處［坎］險之極，上為首，恐首將有不利。
*   問營商：頭幫買賣，必難獲利。
*   問功名：可許奪元。
*   問婚姻：元配有災，續弦無咎。
*   問家宅：此宅長房不利。
*   問訟事：防首領難保。
*   問疾病：患在首面，可危。
*   問六甲：生男。

【占例之497】

友人某來，請占行運，筮得［既濟］之［家人］。

爻辭曰：「上六，濡其首，厲。」

斷曰：

上處［既濟］之終，不保其終，［既濟］即轉而為［未濟］。

上為首，是首先濡矣；
喻言人生在世，前運既過，後運將來，既過者其險已平，將來者其險正多。

知足下方今，正當交運之時，前運大佳，後運獨當僅慎，可以出險脫危。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
