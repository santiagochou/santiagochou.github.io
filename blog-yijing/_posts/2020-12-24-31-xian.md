《高島斷易》31-咸

[![=31澤山咸](http://upload-images.jianshu.io/upload_images/6831688-8715b8d02aaff114..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35999257) 

《上經》首［乾］［坤］，以天地為萬化之原也；
《下經》首［咸］［恆］，以夫婦為五倫之始也。 

天地不分，不成兩儀；男女不合，不成生育。
故［乾］［坤］以二老對，而［咸］則以二少交。

［咸］之體，亦自［乾］［坤］來，
［乾］三索於［坤］得［艮］，［艮］為少男；
［坤］三索於［乾］得［兌］，［兌］為少女。

男女相感，自其性情，而二少相合，男下於女，尤感之正也。
有心為感，無心為咸，咸皆也。

卦體以「山澤通氣」，六爻皆應，咸和通暢，物我偕臧，
此卦之所以名「咸」也。 

**咸：亨，利貞，取女吉。**

「咸亨」，亨通也。
男女相合者七卦：
［恆］是男女皆長，［既濟］［未濟］中男中女，［漸］［歸妹］以少遇長，
［損］雖男女皆少，而女下於男，皆未若［咸］之亨而正也。

「娶女吉」者，婚禮自納采以至親迎，皆男下於女，六禮不備、貞女不行。

《關睢》一篇所云：「窈窕淑女，君子好逑」，娶女之吉，於此可見。
《詩經》注謂淑女有幽閒貞靜之德，是即「利貞」之旨也。

［咸］以兌澤艮山二氣相感，感而遂通，
然少男少女，情好易通，得正則吉，失正則凶，故曰「利貞」。
娶女之吉，惟其貞也。 

**《彖傳》曰：咸，感也。** **柔上而剛下，二氣感應以相與。止而說，男下女，是以亨，利貞，取女吉也。** **天地感而萬物化生，聖人感人心而天下和平，觀其所感，而天地萬物之情可見矣。**

此卦以［艮］之少男，下［兌］之少女，取象於夫婦之始，婚姻之道也。

「柔上而剛下」者，柔者婦道，剛者夫道，謂剛柔二氣，上下相感。

「止而悅」，謂閨房之事，
悅而不止，則悅未免流於淫； 止而不悅，則止或至失其歡。

［艮］以止之，復［兌］以悅之，斯感得其正，
則倡隨有辨，節宣有時，而有感遂通，故能亨。

蓋卦體以感為義，卦象以亨為善，卦位則以「男下女上」為吉。

夫「取」即「娶」也。按《禮》云：「男子親迎，男先於女，剛柔之義也。」

知所謂「男下女」者，降男子之尊，以重親迎之禮，固非鑽隙踰牆者所可比也，
故曰「利貞」。

女下於男，夫婦之常道也，故卦取諸［恆］；
男下於女，迎娶之始禮也，故卦取諸［咸］。 

咸者，感也。剛柔之用，以氣相感；婚姻之道，以情相感；而少男少女，尤情之易感者也。

以其情之易感也，而見其相悅，亦以其情之易悅也，而貴乎能止，
蓋即［艮］山之靜，以制其［兌］澤之動也。

［咸］利其貞，貞斯亨，亨斯吉矣。 

由是推之，閨房啟王化之原，修齊括治平之要。

天地以其咸感萬物，而萬物生焉；
聖人以其咸感人心，而人心平焉；
化生之功由此成，和平之福由此普。

［艮］之止無形，［兌］之悅無言，而感化神焉。
君子觀於此，而天地人物感應之妙，皆可識矣。 

以此卦擬人事，卦體為［艮］男［兌］女，《彖》辭曰「娶女吉」，是人倫之始事也。

《序卦傳》曰：「有男女，然後有夫婦；有夫婦，然後有父子；有父子，然後有君臣，
有君臣，然後有上下。」其道始自［乾］［坤］定位而來。

［乾］老陽，［坤］老陰，［乾］變［艮］則少陽，［坤］變［兌］則少陰，
陰陽一體陰也，陰陽即男女。

［艮］一陽二陰，［兌］二陽一陰，合其體而為一，象男女之交也。

［艮］為求，有「好逑」之義，［兌］為妹，有「歸妹」之象，是謂婚姻之始。

［兌］為悅，［艮］為止， 樂而不淫，婦道之所以重「利貞」也。

六爻之辭，多取於人身，
「拇」「腓」「股」皆屬下體，
「心」「脢」「輔」比屬上體，
一俯一仰，一動一靜，陰陽相濟，剛柔相交，［咸］之卦德備矣。

夫夫婦一小天地也，萬物各有陰陽，即各有夫婦，萬物之化生，人心之和平，胥是道也。

此聖人所以為人倫之至，［咸卦］所以冠《下經》之首，觀其象而可知矣。

以此卦擬國家，上卦為政府，有［兌］澤遍敷之象；下卦為人民，守［艮］止各安之義。

九五陽剛之君，與上六相比，與六二相應，諸爻亦俱與九五相感應。

故［咸］一卦，皆取象於「拇、腓、股、思、脢、輔」，
譬如人之一身，四肢九竅，有「痛癢相關，一氣聯絡」之義也。

《象》曰：「君子以虛受人」，此君子即指九五而言。

虛者無我，無我則天下一家，萬民一體。

以一念感通夫萬類，以一心包育夫群生，上下相通，君民合志，
謂之「天地感而萬物化生，聖人感人心而天下和平，觀其所感，而天地萬物之情可見矣。」

此即聖天子恭己南面，無為而治之體也。

通觀全卦，有心為感，無心為咸。

咸，皆也，為卦六爻皆應，咸和通達，物我皆藏，自然而然，元氣渾合，
此［兌］悅［艮］止，卦之所以名［咸］也。

咸主乎感，感則必動，而六爻則以靜為吉，以動為凶。

初爻居卦之下，曰「咸其拇」，拇足大指也，其感尚淺，其動亦微，故不繫吉凶也。

二曰「咸其腓」，腓為足肚，則進於拇矣。
腓本不動，足動而腓隨之，是動雖凶，而腓尚於吉也。 

三曰「咸其股」，股處下體之上，三之象也，較拇與腓而尤進矣，
「志在隨人」，所執亦賤，故曰「往吝」。

四居三陽之中，為心之位也。凡有感觸，皆從心發，得貞則吉，否則凶也。

五為卦主，居［兌］之中，脢在心上，為背脊肉，是不動之處，
感而不感，動而無動，故曰「無悔」。

上六處全卦之上，「輔頰舌」在一身之上，其象取此，
奮感於心，發而為言，是口說也；然不能至誠相格，而徒以美言取悅，咸道薄矣。

是以交爻之中，所感各有淺深，而悔吝吉凶，亦各隨其象而著。

惟君子能「以虛受人」，虛則心公，公則入而無拒，感而即通，其所翕受者宏矣。
翕受之道，取諸［兌］；專直之義，取諸［艮］。

健而能止，順而能悅，悅以感陰，止以應陽，
天地無心而成化，聖人無為而成功，如斯而已矣。 

**《大象》曰：山上有澤，咸，君子以虛受人。**

卦象為「山上有澤」，是山氣下交，澤氣上升，得以上下相成也。

天下至靜而虛者，莫如山，惟山以虛，翕受澤氣。

君子體此象以容人之善，故能湛其心於寂然不動之時，定其性於廓然大公之地。

古來如舜之取人為善，禹之拜昌言，周公之吐哺握髮，一皆虛己而受人者也。

【占問】

*   問戰征：軍隊前進，防有坑陷，山谷間防埋伏，固守城池，防敵兵潛通地道，皆當謹慎。
*   問營商：山澤為生財之地，即財源也。「以虛受人」，是以購入物產，販運轉售，必大獲利。
*   問功名：「山上」者，高附之象，「山上有澤」，澤者積水低漥之處。
    有居高思危之意，唯宜虛己待人，功名可常保也。
*   問家宅：是宅必傍山臨水，知其所止，吉。
*   問疾病：是虛弱之症，宜服滋補之劑。
*   問婚姻：卦為山澤通氣，主兩姓和好，大吉。
*   問訟事：兩造必是少年意氣相爭，訟宜和解而止為善。
*   問六甲：生男。
*   問失物：必墜入空洞有水之處，不能復得。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，咸其拇。**

**《象》曰：咸其拇，志在外也。**

「拇」者，足之大指，初居爻首，為感之始，其感尚微。

譬如足之有指，指即小動，未嘗移步，以喻人心初感而未動，始有其志而已。

《象》曰「志在外也」，外謂九四，以初與四相應，故曰「在外」。

志者，心之所之也，謂第有其志，未嘗躁動，是以不言吉凶。

【占問】

*   問戰征：是兵刃初交之會，應在第四日，可以得勝。
*   問營商：必是初次貿易，貨物已辦，尚未發行也。
*   問功名：竹能一舉成名，有捷足先登之兆。
*   問家宅：有遷居外地之意。
*   問疾病：是足指初起一毒，宜外用敷藥調治。
*   問婚姻：初六應在九四，以艮男求婚於兌女也，為結縭之始，吉。
*   問六甲：生男，是初胎也。

【占例之242】

明治二十三年(1890)，占某貴顯運氣，筮得［咸］之［革］。

爻辭曰：「初六，咸其拇。」《象》曰：「咸其拇，志在外也。」

斷曰：

此為［咸卦］初爻，拇為足指，是人身最小之體，其動與不動，本不足關輕重也。
初爻應在九四，四比近尊位，此占當以應爻屬貴顯，初爻則為來占之人也。

今初爻咸之初，某貴顯自幕府至今，備嘗困苦，
今雖年老而志願猶奢，凡有指劃，咸皆悅從。
《象》曰：「志在外也」，蓋在貴顯之志，謂方今國家要務，專以外交為重也。
知貴顯老運未艾。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，咸其腓，凶，居吉。**

**《象傳》曰：雖凶，居吉，順不害也。**

「腓」為脛，或曰足肚，是無骨之處，蓋在拇之上、股之下也。
腓不能自動，隨足而動，足動而凶，則腓亦失其吉矣。

然動則為凶，而靜居則吉，故《象傳》曰：「雖凶居吉，順不害也。」

六二以陰居陰，其性本靜，能順其性而不動，自可免害而獲吉也。

【占問】

*   問戰征：宜固守不動，斯可免害。
*   問營商：不利行商，利坐賈。
*   問功名：只可依人成事，未能遠到。
*   問疾病：按腓病也，必是四肢痿痹之症，只可坐臥，不能步行也。
*   問婚姻：婚事既成，恐有變動，能以順自守，雖凶終吉。
*   問六甲：生男。

【占例之243】

華族某君來謂余曰：「頃者知己某，以數年刻苦，新創一技，特許專賣，
余因貸之以資金，但不知新創之技，果得廣行否？
亦不知貸與之資金損益如何？請筮之。」筮得［咸］之［大過］。

爻辭曰：「六二，咸其腓，凶，居吉。」

斷曰：

［咸］者，為山澤通氣之卦，是二物相依，相互為用也。
某友發明一物，藉君之資金，得以成業，是某友與君實相依為用，其事業之廣行也可必矣。

腓者、足肚也，腓不自動，隨足之動而動，
以喻資金之通用，全藉貨物之販運，而資金亦隨之而運動也。
在此業新出，未免一時販售有礙，當居積以待，自能獲利，始雖凶而終吉也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，咸其股，執其隨，往吝。**

**《象****傳****》曰：咸其股，亦不處也。志在隨人，所執下也。**

此爻居下體之上、上體之下，為股之象。股者、隨上下而動，不能自主者也。

九三以陽居陽，與上六之陰相應，捨上六而比初二，以為動止，率此以往，其吝可知。

三為［艮卦］之主，［艮］為股，故曰「股」，［艮］又為執，故曰「執」。

［艮］本止也，三以感而思動，又牽率初二，使之皆動，故曰「執其隨」。

《象傳》曰：「亦不處也」，「亦」者，謂率拇腓而俱動也。

「志在隨人，所執下也」，「隨人」者，謂隨上也。

「執下」者，謂執初與二也。

【占問】

*   問戰征：宜退守，不宜往攻。
*   問營商：凡商業合出資本，謂之股份，必舉一人以主其業，
    乃主業者，不能自主，而徒隨人以為上下，其業必難獲利。
*   問功名：隨聲附名，其品下矣，必難制勝。
*   問家宅：宅近艮山，本可安處，占者不願處此，殆欲隨人他遷也，恐所往吝矣。
*   問婚姻：咎在過聽執柯者之言，死所適非偶。
*   問六甲：生男。

【占例之244】

友人某來，請占運氣，筮得［咸］之［萃］。

爻辭曰：「九三，咸其股，執其隨，往吝。」

斷曰：

卦體［艮］山［兌］澤，山得澤而生潤，澤得山而發源，
是為山澤通氣，陰陽相感，正元運旺相之象也。

足下占得第三爻，三爻為內卦之主，與上六相應，
九三為陽，上六為陰，感而思動，故曰「咸其股」。股屬下體，亦陰象也。
卦本為少男少女兩相愛悅，三爻「志在隨人」，牽率其下而皆往，則其溺情尤甚，吝復何辭？

論現年運氣，未嘗不佳，乃因溺志色欲，陽被陰累，防致疾厄，宜慎宜戒！

友人聽之，始而如有所感，繼而溺情不悟，以致終身落魄不偶。哀哉！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，貞吉，悔亡，憧憧往來，朋從爾思。**

**《象****傳****》曰：貞吉，悔亡，未感害也。憧憧往來，未光大也。**

四當三陽之中，居心之位，［咸］之主也。

初之拇，二之腓，三之股，五六之脢舌輔頰，皆從心而發，
故心不言咸，以萬感皆由心而生也。

夫心之本體，本靈明不昧，寂然不動，自有所感而心動焉。

動則有悔，欲其亡悔，唯貞而已；貞者、正也，正則吉而悔亡。

然人心不能無感，而感亦不能皆正，不正則心受其害，而悔隨感生，何以得吉？

「憧憧」者、急遽之狀，「往來」者、忙促之形，
「憧憧往來」，甚言紛至沓來，私意錯亂，害累叢生。

下之拇、腓、股，上之脢、舌、輔，亦皆紛紛而動，
但見其「朋從」耳，則此心豈復有一息之泰定哉！

《象傳》曰：「貞吉悔亡，未感害也。」謂貞則其心無私，
未感之先，心本洞然，故曰「未感害也」。

「憧憧往來，未光大也。」謂物感迭來，不能無思無欲，故曰「未光大也」。

【占問】

*   問戰征：軍中全以主帥為心，當萬軍紛集，以一帥鎮定之，
    斯令行禁止，寂然不動，否則擾亂錯雜，災害生焉。
*   問營商：商務雖在謀利，亦以得貞為吉，
    若見利忘義，則群焉爭奪，不奪不厭，害有不可勝言者矣。
*   問功名：四爻以陽居陰，位近至尊，功名顯達，其象貞吉，然得不以正，害即隨之，最宜謹慎。
*   問家宅：其宅必臨通衢往來之地，邪正雜處，交際最宜慎擇。
*   問疾病：必是心神恍惚之症，宜靜養。
*   問婚姻：防女家閨範不謹。
*   問六甲：生女。

【占例之245】

明治二十二年(1889)，某縉紳來，請占某貴顯氣運，筮得［咸］之［蹇］。

爻辭曰：「九四，貞吉，悔亡，憧憧往來，朋從爾思。」

斷曰：

四爻以陽處陰，為外卦之始，比近九五，是貴顯之象也。

為某貴顯占氣運，筮得四爻，四當三陽之中，中居心位，
心為百體之主，心貞則百體皆貞，猶言大臣正躬率物，百僚皆從令焉，
故曰「貞吉悔亡」，此固某貴顯之能事也。

苟心有不正，必致庶事叢脞，朋黨紛起，
始則害在一身，終則害延一國，皆由一心之不正，階之厲也。

在某貴顯，秉心正直，國而忘家，公而忘私，能以天下為己任，
古所稱正一己以正天下者，某貴顯有焉，庶民所仰望者，正未有艾也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，咸其脢，無悔。**

**《象****傳****》曰：咸其脢，志末也。**

按：《注》云「脢者、心上口下」，馬云「脢、背也」。
《博雅》「胛謂之脢」，即背脢也。心在前，背在後，是不動之處也。

［艮］之象曰「艮其背」，知背為［艮］之所止。

爻辭曰「咸其脢」，
殆即孟子所云：「君子所性，根於心，盎於背，施於四體，四體不言而喻」者是也。

五爻以陽剛中正之德，居君上之位，下應六二。

六二曰「咸其腓」，腓為足肚，不能自動，
五曰「咸其脢」，脢為背脊，亦不能自動，故其咸也，
若有不感而感，而其動也，亦若有不動而動，
不動而動，在脢亦不自知其動也，悔何有焉？

《象傳》曰「志末」，謂此乃不感而感，感之至也。
彼初之「志在外」，三之「志在隨人」，皆有心而感者，抑末矣。

一說：《象傳》曰「志末也」者，謂尊居九五，當撫恤億兆之心，志願斯為大矣，
若甘作自安之計，期免目前之悔，其志不亦微末乎？ 

【占問】

*   問戰征：宜潛襲其後以攻敵背，有勝無敗。
*   問營商：《象》曰「志末」；末，微小也，知其商業不大，利亦微薄。
*   問功名：背者、敗北也，知所求未必成名。
*   問疾病：台背，壽征也，知病即癒，無悔，且獲多壽。
*   問六甲：生女。

【占例之246】

明治二十一年(1888)，縉紳某來，請占某貴顯氣運，筮得［咸］之［小過］。

爻辭曰：「九五，咸其脢，無悔。」

斷曰：

凡卦例以九五為君位，然［乾］為君為父也，而臣子亦得占之，
［坤］為臣為民，而君父亦得占之，《易》道不拘一例也。

［咸卦］艮山兌澤，二氣相感，是以「天地感而萬物化生，聖人感人心，而天下和平」，
則知大臣當國，皆以至誠感孚夫上下者也。

今占某貴顯氣運，得第五爻，爻辭曰：「咸其脢」，
脢謂背脊處，前為陽，背為陰，心背之間，陰陽相感，亦痛疼相關。

某貴顯念切民艱，自能痌瘝在抱，不容以隔膜相視也，必無悔焉。

至其後運，定臻台背之壽，其福未可限量矣。

《象傳》曰「志末也」，謂目下志願猶未光大也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，咸其輔頰舌。**

**《象****傳****》曰：咸其輔頰舌，滕口說也。**

輔者、頰之裏，頰者、輔之表，舌在口中，舌動則輔頰隨之。

此爻陰柔不中，居卦之極，比近尊位，專以讒口惑君者也。
是巧佞之小人，為聖人所深惡也，故不繫凶辭，而其凶自見矣。

《象傳》曰：「騰口悅也」，「騰」謂張口騁辭，或曰虛也，
謂無誠實，徒誇虛說以證世，咸道薄矣。

滕，通「騰」。

【占問】

*   問戰征：防有間諜窺探。
*   問營商：恐有口舌之禍。
*   問功名：可獻策陳言，當得召用。
*   問家宅：主人口不睦，口角起征。
*   問疾病：囈語譫言，心魂不安，宜禱。
*   問婚姻：中人之言，未可全信。
*   問六甲：生女。

【占例之247】

明治二十五年(1892)，岩平縣眾議院議員佐藤昌藏氏來曰：
「今回地租修正之議興，奧羽諸縣已編地租增加之部，
然在我縣下，地質不饒，增加地租，甚覺不當為此，請占院議結果」。筮得［咸］之［遯］。

爻辭曰：「上六，咸其輔頰舌。」

斷曰：

兌為口，輔頰舌皆所以言，此即議院之証驗也。
今占地租增加，而得咸之上六，咸者感也，凡有所議，必得上下直誠感通，其事可通行無阻。

茲徒以空談相競而無實惠，其何能令民之遵從乎！

後佐藤氏來謝曰：「《易》斷真不虛也！」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
