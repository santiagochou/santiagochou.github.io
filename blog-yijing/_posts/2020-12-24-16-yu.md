《高島斷易》16-豫

[![=16雷地豫](http://upload-images.jianshu.io/upload_images/6831688-fcd26d961622d3b2..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000889) 

按「豫」字從象，從牙，左旁之牙垂地，象之大者也。
象性柔緩，進退多疑，以其外行安舒，一俯一仰，而不抑藏，
故以「安舒不抑藏」為「豫」 ，遂以［豫］名卦。

卦體［坤］下［震］上，［坤］下順而載乎上，［震］上動而振乎下，
蓋謂揚舒於外，而不抑藏於內，是以為［豫］也。

［豫］與［謙］對，《序卦》曰：「有大而能謙必豫，故受之以豫。」
此［豫］之所以次於［謙］也。

**豫，利建侯行師。**

**［豫］，和悅也；［震］，動也；［坤］，順也。上動而下順，故「利」。**

**［坤］為國，［震］為侯，是以利於建侯。
［坤］為業，［震］為行，是以利於行師。**

**夫不動則不戚，不順則不利，以順而動，所以君立而民順，師出而有功，利莫大焉，
故《傳》曰「順以動。」**

**主萬幫，集大眾，非［豫］不能也。**

**《彖傳》曰：豫，剛應而志行，順以動，豫。** **豫順以動，故天地如之，而況建侯行師乎？** **天地以順動，故日月不過、而四時不忒，
聖人以順動，則刑罰清而民服。
豫之時義大矣哉。**

**卦體下［坤］上［震］，［震］雷［坤］地，有雷出地奮之象。**

**［坤］，地掙也，純陰主閉，閉極則鬱結而不輰；
［震］，動也，陽氣動而萬物出，故悅。**

**九四一陽當［坤］之爻，靜極而始動，閉極而始宣，不先不後，應時順動，故曰［豫］。**

**夫天下之事，逆理而動者，其心常勞，其事多難，
唯以順動，從容不迫，此心安和，故「剛應而志行」，全在順以動之也。**

**順而動，在天則「四時不忒」，在人則動止和順，
其「建侯」也，屏藩五國；
其「行師」也，弔民伐罪，皆出於「豫樂」之義，
謂之「剛應而志行，順以動，豫」也。**

**蓋「順以動」三字，為此卦之德性，「故天地如之，況建侯行師乎？」
天地順動以下，言［豫］之功用無比。**

**「日月不過」者，謂日月之行度無過差；
「行罰清而民服」者，謂聖代至治之準則。 **

**獄訟衰息，民志大畏，協中而民服也。**

**蓋聖人無心，唯順物而動，彼善則順其善而賞之，彼惡則順其惡而罰之，不敢稍存偏私，
刑無過刑，罰無過罰，而刑罰自清。**

**如此皆出於「順動」之德，三才之道，萬物之理，皆不過此，故曰「豫之時義大矣哉」。**

**《彖傳》前曰「順兦動」，後曰「以順動」。
「順以動」者，就卦象之自然釋之；
「以順動」者，就人事之作用而說。**

**曰「天地」，曰「聖人」，相對而言也，
後「則」字，對上文，當用「故」字，今曰「則」字，大有意味。**

**天地以順動者，即亙萬古而無有退轉，必然之定理也，以「故」字承之。**

**《易》中單稱「聖人」者，即指天子，
蓋必有聖人之德者，而後富有四海，尊為天子，是謂順命。 **

**文王、周公、孔子之聖，皆不得其時，不得其位，是則聖人之在天位，有不可必然者，
故後文以「則」字承之，是此篇之主眼，《易》教之本意也。**

**故以天地日月四時為賓，以聖人為主，重在聖人一句，讀者勿匆匆看過。**

**凡《象傳》用「大矣哉」，共有十二卦，
其上有曰「時義」，有曰「時用」，或單言「時」。**

**其中曰「時義大矣哉」五卦：［豫］［隨］［遯］［姤］［旅］是也，
言淺旨深，欲人熟思之也。**

**曰「時用大矣哉」三卦：［坎］［睽］［蹇］是也，
雖皆非美事，聖人有時而用之。**

**曰「時大矣哉」四卦：［頤］［大過］［解］［革］是也，
皆因大事變而警誡之。要之其義各有取也。**

**以此卦擬人事，此卦五柔一剛，其人必多柔少剛，
柔主順，剛主動，柔必應剛而能行，故曰「應」。**

**夫「剛應而志行，順以動，豫。」
天地之動，日月往來，而四時乃定，聖人則之，以定刑罰，而萬民乃服。**

**人處天地之中，沐聖人之化，人而在下，
無所謂建侯，凡求友親師者類是；
無所謂行師，凡袪邪嫉惡者類是。**

**凡有所動，皆當法天地之順，斯動無過則也。**

**能順天地，則天地亦順之，使得永保其安豫；
若過［豫］而不省，則必將為初六之「凶」。**

**六三之「悔」，六五之「疾」，上六之「冥」，是自失其［豫］也。**

**其為［豫］，乃其所為憂也，必如六二之「介」，九四之「勿疑」，斯得焉。**

**人固當順理而動，動順夫理，動乃無咎，所以［豫］也。**

**以此卦擬國家，
［震］為動而在上，［坤］為順而居下，上動下順，是上行威令，下皆順從也，
故曰「主萬幫，聚大眾，非豫不能也」。 **

**夫天下之人不同，其心同也，天下之心不同，其理同也，己能順理而動，則人莫不順之。**

**九四一陽，居執政之位，有剛明之德，威權赫赫，以統治國家，
故卦中眾陰皆和順而悅服。**

**［震］為侯，為建，［坤］為國，為臣民，為順，即為臣民服從之象。**

**四為成卦之主，與六五之君，陰陽相比，而輔佐之，使萬民豫樂和順。**

**至其行政，一法天道，如寒極則溫風至，暑極則涼風至，
世之所好好之，世之所惡惡之，賞罰分明，亳無私意，是［豫］之時也。**

**但執政負國家之重任，威權獨攬，未免近逼，
或致動群僚之「疑」，啟君心之「疾」，尾大不掉，亦可懼也。**

**唯當盡其至誠，勿有疑慮，乃能合眾力以安其上，
庶幾上之信任愈隆，將賞其功勞，而封建為侯，有不服王命者，即命之以征伐。**

**上卦［震］之方伯，動而俱進，下卦［坤］之眾民，悅而順從，
謂之「利建侯行師」。**

**四體［震］，［震］為長子，故曰「建侯」，以一陽統眾陰，故曰「行師」。**

**此卦五爻以下，有［比］之眾，［比］為建國親候，故曰「建侯」，
三爻之上，有［師］之象，故曰「行師」。**

**「利」字括「建侯」「行師」兩行，［豫］之時勢如此。
上下悅樂之餘，［豫］之極，危之基也。
所當反之以［謙］，一轉移而天下治亂安危繫焉。**

**唯其善則歸君，過則歸已，利公而不專，害審而不避，
是為大臣處［豫］之道，而上下交泰矣。**

**通觀此卦，其要旨不出「順以動」三字。**

**凡順之至者，不動則不悅，動而順應，故悅。
未順則不先，既順則不後，由氣機之自然而已。**

**［豫］之時心勞意足，其樂已極，
處樂之極，遂至縱情逸欲，流連忘返，亦恆情所不免也。**

**聖人憂之，故未豫而先者為「鳴豫」，不動者為「介」豫，坐而觀者為「盱」，
當豫而順者為「由」，過豫而不忘者為「疾」，極豫而忘返者為「冥」。**

**在初爻則戒其「窮」，在六三則警其「悔」，在六五則防其「疾」，
在上六之「渝」則危不可伏，幸其終改。**

**「鳴」、「盱」、「疾」、「冥」四者，居［豫］之咎，所謂「失豫」者也。**

**唯六二之「介於石」，為能熟察憂樂治亂之機，
故順莫善於「貞」，動莫善於「由」，「貞」以待順，「由」以行動，
由未豫而豫必至，既豫而豫不憂。**

**天地聖人之悅豫無疆者，惟其能處乎豫也，讀此卦而聖人諄諄於世之意，可見矣。**

**按，六爻言［豫］不同：
初六、上六之豫，逸豫也；
六二之豫，幾先之豫也；
六三之豫，猶豫也；
九四之豫，和豫也；
六五之疾，弗豫也。**

**《彖》之言「豫」，眾人和同之豫也；爻之言「豫」，各人一己之豫也。 **

**要之示悅豫之必與眾同，非可自私之意也。
蓋人事不可無豫，人心不可有豫也。 **

**《大象》曰：雷出地奮，豫，先王以作樂崇德，殷薦之上帝，以配祖考。**

雷者，得時而奮出地上，陽氣宜發，震動有聲，
足以鼓動天地之和，發越陰陽之氣，通達和暢，［豫］之象也。

故先王法［震］之動以作樂，為象其聲以鳴盛也。 先王法［坤］之順以崇德，為明其體以報功也。

蓋樂之作也，近而閨門，遠而邦國，顯而人事，幽而鬼神，無不用之。

至於薦上帝而上帝來格，配祖考而祖考來享，幽感明孚，［豫］之所以為［豫］也。

故［履］為《易》中之禮，［豫］為《易》中之樂，
人君克體此意，以使萬民樂和，［豫］之至也。

【占問】

*   問時運：目下如春雷發動，正得時會，萬事皆吉。
*   問商業：時當新貨初到，市價飛騰，絕好機會，必得大利。
*   問家宅：防有變動，宜禮神祭祀，以祈福佑，得安。
*   問疾病：宜禱。
*   問戰征：雷厲風行，必勝之兆。
*   問功名：所謂平地一聲雷，指日高升之象。
*   問失物：自然出現。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，鳴豫，凶。**

**《象傳》曰：初六鳴豫，志窮凶也。**

「鳴豫」者，自鳴得意之謂，悅豫之情動於心，而發於聲音也。

初爻陰柔不才，居最下之位，與四相應，恃其愛眷，心滿意溢，
不勝其悅，應而自鳴，其凶可知也，故曰「鳴豫，凶」。

《象傳》曰：「志窮凶也。」「窮」謂滿極，初才得志，便為滿極，
蓋時方來而志已先窮矣，故凶。

一說窮在凶下，謂「志窮凶也」。

按［豫］初六，與［謙］上六相反，
［謙］上六曰「鳴謙」，應九三而鳴也，
［豫］初六曰「鳴豫」，應九四而鳴也。

鳴人之［謙］吉，鳴已之［豫］凶，故謂［謙］可鳴，［豫］不可鳴也。

【占問】

*   問時運：初運頗佳，但一經得意，使爾誇張，以致窮也。
*   問商業：初次必得利，不可過貪。
*   問家宅：恐鳥啼猿嘯，致有怪異之驚。凶。
*   問疾病：不利。
*   問訟事：鳴冤不直，宜自罷訟。
*   問失物：不得。

【占例之119】

余一日赴橫濱訪親友某氏，客有先在者，求余一占，筮得［豫］之［震］。

爻辭曰：「初六，鳴豫，凶。」

斷曰：

此卦九四一陽，得時與位，威權赫赫，上下五陰皆從之。

今足下得初爻，四爻陰陽相應，有大受愛顧之象。
足下得其愛顧，藉其權勢，頗有揚揚自得之意，謂之「鳴豫，凶」。

占筮如此，勸足下宜顧身慎行。客怫然而去。

客歸後，主人告余曰：
「彼以其女為某貴顯之妾，時時出入其邸，卑鄙諂諛，無所不至。
時或假貴顯手書，歷赴諸外縣，以菅私利。
又臨豪商等集會宴席，舉動效如貴顯親族，誑惑俗人。
今君占斷，道破小人心事，使彼不堪慚愧而去。」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，介于石，不終日，貞吉。**

**《象傳》曰：不終日，貞吉，以中正也。**

「介於石」者，謂操守堅固，而不可移動也。

夫逸豫之道，怠則失正，故［豫］之諸爻，多不得正。
唯此爻以中正居陰，其與九四之剛，非應非比，有自守獨立之操，其節之介，猶石之堅也。

夫人之處［豫］也，或洋洋而自得，或戀戀而不捨，或昏迷而不悟，是皆失其正中也。
遂致［豫］方來而禍即隨之，世之不知自守者，往往如此。

六二獨節操堅固，不為外物所動，知豫樂之不可戀，而去之不待終日，
其察理甚明，其操身甚固，其審機甚決，其避患甚速，故曰「介於石，不終日，貞吉」。

「介」者，堅確不拔之謂，所謂「不以三公易其介」者是也。

惟其能介，是以中正也，
《象傳》曰「以中正也」，惟「以中正」，故能辨之明，知之速也。

按此爻互卦為［艮］，［艮］為石，故有「介於石」之象。

【占問】

*   問時運：其人品行高尚，不隨世為隆污，吉。
*   問商業：能決定己志，不為奸商搖惑，販運快速，獲利。
*   問家宅：主家者宜嚴正持之，凡非人來往，速宜斥絕。吉。
*   問戰征：所謂守之如山，發之如火，能審機也。
*   問疾病：新疾即癒，夙疾即亡，終日間也。
*   問六甲：生女，即產。

【占例之120】

明治二十二年(1889)，某局屬員某氏來訪，曰：「余自明治四年創局之始，奉職一等屬，
爾來十八年，日夜黽勉，當事務多端之衝，未嘗少怠，足下之所知也。
部下新任者，多升上任，今日居我上者，大概昔日之部下也。
凡所升遷，亦非有過人之學問，余甚不慊於意，本欲辭職，猶恐別無位置，是以鬱鬱居此。
請為一筮，以占後來氣運。」筮得［豫］之［解］。

爻辭曰：「六二，介于石，不終日，貞吉。」

斷曰：

此卦九四一陽，專善威權，五陰不得不應之。

今占得二爻，與九四非應非比，故於足下眷顧獨薄。

在足下品行中鄭，不事諂媚，唯以堅守職務為是，確乎不拔，如石之介，
凡非分之事，唯恐浼焉，避之甚速，故曰「介于石，不終日，貞吉」。

然自二爻進之四爻，氣運一變，三年後，必可升進。

後至明治二十四年，此人果升高等官。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，盱豫，悔，遲有悔。**

**《象傳》曰：盱豫有悔，位不當也。**

「盱」者，為張目企望之象，
譬如見島之飛，仰瞻太空，見魚之泳，俯眄深淵，不勝眷戀，故曰「盱豫」。

六三陰居陽位，不中不正，其所盱者，蓋上視九四之權勢，而欲趨附之也。

九四為一卦之主，居大臣之位，獨擅威福，眾陰皆歸附之，
六三是以唯盱瞻視，欲冀攀援，以固豫悅，謂之「盱豫」。

九四以其窺探竊視，不得中正，為所鄙棄，是以有悔也。

既知其悔，當幡然立改，效六二之介，決意遠避，不俟終日，悔復何有？

若一念以為悔，一念以為豫，遲疑不決，流連不返，悔必難免矣，故曰「悔，遲有悔」。

「遲」之一字，可謂當頭一棒，提醒昏昏，教其及早審悟也，最當玩味。

《象傳》曰「位不當也」，謂其柔居陽位，優柔不決，不當其位也。

此爻變則為［巽］為不果，故知悔而猶不改，有遲疑不決之象。

【占問】

*   問時運：目下運非不佳，在自己作為不正，是以有悔。
*   問商業：能窺探商情，為商家之能事，然一得消息，賣買宜決，若一遲疑，便落人後。
*   問家宅：須防竊盜，宜速警備。
*   問失物：速尋則得，遲則無矣。
*   問訟事：宜速了結。

【占例之121】

某縣官吏，攜友人介書來訪，請占氣運。筮得［豫］之［小過］。

爻辭曰：「六三，盱豫，悔，遲有悔。」

斷曰：

此卦九四一陽得時，上下五陰皆歸應之，
足下占得三爻，與四爻陰陽親比，可知長官意氣相投。

然在他人見之，或未免有阿諛長官，假弄威福之嫌。今後宜注意，毋貽後日之悔。

後聞長官轉任他縣，此人請附驥尾，其事不成，遂辭其職。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，由豫，大有得。勿疑，朋盍簪。**

**《象傳》曰：由豫，大有得，志大行也。**

九四以一剛統率眾陰，為一卦之主，凡眾陰所豫，皆由九四之豫而為豫，故曰「由豫」。

四近五，居大臣之位，承柔之君，負天下之重，包容諸柔，獨得倚任，任大責重，
故曰「大有得」也。

但當此信任過重，易致招疑，惟能開誠佈公，自然無復疑慮矣。

「勿疑」，乃能率眾柔以奉上，猶如簪之貫眾髮而不亂也。

「盍」，合也；「朋」，即眾柔也。
四剛而位居陰，猶得與諸柔相類為朋，故曰「勿疑，朋盍簪」。

夫疑則生隙，隙則生忌，忌則眾情離散，百事叢膛，
雖有安豫之鴻業，必不能得其終也，故誡以「勿疑」。

斯猜疑悉絕，上下同心，秉至誠以圖事，合群力以從公，
眾賢匯萃，德澤宏施，足以成天下之豫者，斯之謂歟？

《象傳》曰：「志大行也」，即所謂得志則澤加於民，功施於後。

大道之行，可由豫而致也，庶乎交泰之道矣。

此卦自初爻觀之，為權臣，其豫者，逸豫也。 自四爻現之，為任政之賢臣，其豫者，和豫也。 

《易》道之變動不居如此。

【占問】

*   問時運：目下正大運方通。
*   問商業：匯萃眾貨，得財得福，大有之家。
*   問功名：即卜彈冠之慶。
*   問訟事：由此罷訟，兩造豫悅。
*   問行人：必主滿載歸來。
*   問出行：由此前行，一路順風，大得喜悅，可「勿疑」也。
*   問六甲：生男。易長易成，且主貴。
*   問失物：即得。

【占例之122】

一日縉紳某來，請占某貴顯氣運，筮得［豫］之［坤］。

爻辭曰：「九四，由豫，大有得。勿疑，朋盍簪。」

斷曰：

此卦春雷得氣，奮出地上，有掃除穢陰，啟發陽和之象。
擬之國家，必是袪讒進賢，能致太平之碩輔也。

此爻九四一陽，居執政之大位，負國之重任，
上承君德，下集群才，斯得大行其志，以啟豫順之休也。

今占某貴顯氣運，得此爻，在某貴顯，剛毅有為，德望夙著，固不待言，
唯爻辭「勿疑」兩字最當審慎。
蓋一有疑心，則上下猜忌，庶政叢脞，必不能臻太平之治，故曰「勿疑，朋盍簪」。
是某貴顯所宜注意也。

縉紳聞之，甚感《易》理精切，曰：吾他日當轉語諸某貴顯。

【占例之123】

明治二十八年(1895)四月九日，占我國與清國和議之談判，筮得［豫］之［坤］。

爻辭曰：「九四，由豫，大有得。勿疑，朋盍簪。」

斷曰：

此卦雷出地奮，有威武和樂之象。

今占四爻，爻辭「由豫，大有得」，蓋謂兩國和議，成後大得有為，豫順之休，由此來也。

又曰「勿疑，朋盍簪」，謂從此兩無猜疑，如唇依齒，並將合宇內友邦而同歡，
猶簪之貫萬縷之髮而為一也。和議之成，可預決也。

四月十七日，果議和約成。

此卦「大象」曰：「先王以作樂崇德，殷荐之上帝，以配祖考。」
曰「上帝」曰「祖考」者，即伊勢大廟以下歷代之皇靈也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，貞疾，恆不死。**

**《象傳》曰：六五貞疾，乘剛也。恒不死，中未亡也。**

「貞疾」者，痛疾，謂不可癒之疾也。上下耽逸樂，即「貞疾」之症。

此爻柔中而居尊位，信任九四，九四陽剛得權，眾皆歸之，
六五柔弱之君，受制於專權之臣，欲豫而不能自由，戰兢恐懼，中心凜凜，
常如痛疾之在身，故曰「貞吉」。

疾者，豫之反也，《書‧金滕》曰：「王有疾，不豫」是也。

顧六五雖陰柔，其得君位者，貞也，其受制於下者，疾也，
雖失權，其位未亡，故曰「恆不死」。
《孝經》曰：「天子有諍臣七人，雖無道，不失其天下。」此之謂也。

夫昇平之久，人主恆耽逸豫，非以剛暴失勢，必以柔懦失權。
失孤於上，權移於下，雖未逮亡，而國事日非，為人君者，安可不戒哉！ 

《象傳》曰「中未亡也」，蓋為四所逼，心恆有疾，幸而得中，故未亡，
然曰「未亡」，亦幾乎將至於亡矣，危矣哉！

按六二與六五，並貞者也。貞者不志於利，故不言豫，
然其所以貞不同，故六二得吉，六五得疾。

六二本不屑從四，可則進，否則退，故吉；
六五以陰居陽，力不能以制四，而心甚疑忌之，故其貞適足為疾而已。

貞雖為疾，其「中之所守」未亡，故「恆不死」，可知居貞之可恃也。

【占問】

*   問時運：知其人本尊貴，因素性柔弱，不能自振。
*   問商業：其基業甚好，因用人不當，錢財落他人之手，幾致虧耗。
*   問家宅：恐被借居者侵佔，業主反不得自主。
*   問戰征：以偏將擅權，主帥失威，雖未喪師，亦倖免也。
*   問疾病：是帶病延年之症。
*   問六甲：生男，必有病。
*   問失物：可得。

【占例之124】

相識之富豪某，請占其氣運，筮得［豫］之［萃］。

爻辭曰：「六五，貞疾，恆不死。」

斷曰：

此卦就一家而論，有家產殷富之象。
九四一陽擅權，上下五陰皆應之，如一家之中，舊管家統轄家政，主人居虛位而已。

今足下為海內屈指富豪，承累世之舊業，
專任一能事管家，統轄事務，主人不得自主，而反受其所制，
雖豫樂而不能自由，其狀恰如宿疾在身，心甚怏怏。
幸守此祖宗遺規，不致損墜，謂之「貞疾，恆不死」。

【占例之125】

明治二十八年(1895)十月以來，余橫濱本宅仕女，年四十五，罹疾幾至危篤，醫師多言不治。
筮得［豫］之［萃］。

爻辭曰：「六五，貞疾，恆不死。」

斷曰：

［豫］者，雷出地奮之象，在人為得春陽之氣，精神尚能透發，未至衰亡。

此疾雖危重，尚不至死。
但快癒之後，不能強健如故，猶可延其餘喘也，謂之「貞疾，恆不死，中未亡也」。

後果得快復，今（三十二年）尚存也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，冥豫。成有渝，無咎。**

**《象傳》曰：冥豫在上，何可長也？**

「冥豫」者，昏冥於豫，而不知返者也。

此爻以陰柔之性，居豫樂之極，縱欲而不顧，極樂而無厭，故謂之「冥豫」。

上六居［豫］之終，在卦之上，縱情逸欲，不覺其非，如入幽冥之室。

下卦［坤］，［坤］為冥，是過順之吝也；
上卦［震］，［震］則動，動則變，變則渝，是以「有渝，無咎」。

凡人之溺情私欲者，亦苦於不知改變耳。
此爻有雷厲之性，雖昏迷既成，一旦陽剛發動，便能改志變行，復歸正道，夫復何咎？

《象傳》曰：「冥豫在上，何可長也？」示逸豫之不可長，以勸人之反省自新也。
故爻辭不責其「冥」之凶，而反稱其「渝」之「無咎」，意深哉！

此爻變則為［晉］，則無冥暗之咎。

凡《易》曰「渝」者，當以變卦觀之也。

【占問】

*   問時運：目下歹運已極，好運將來，幡然振作，大有可為。
*   問商業：宜作變計，改舊從新，必得利益。
*   問家宅：老宅不利，或遷居，或改造，吉。
*   問戰征：宜別遺主帥，改旗易轍，乃可得勝；或更就別路進兵。
*   問訟事：宜罷訟和好，無咎。
*   問六甲：逾月可產，得女。

【占例之126】

友人某來謂曰：「現今商事繁忙之時，別有見機，著手一事，請占其成否？」
筮得［豫］之［晉］。

爻辭曰：「上六，冥豫。成有渝，無咎。」

斷曰：

「冥豫」者，昏冥於豫，是所謂沉溺而不悟者也。
在商業上，是妄想圖利，而不知其害也。
急宜變志，斯可免咎。爻象如是，當知所戒。

某聞此言，大有所感，返守舊業，免致破產。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
