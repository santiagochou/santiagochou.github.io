《高島斷易》43-夬

[![=43澤天夬](http://upload-images.jianshu.io/upload_images/6831688-ecab196e3258916e..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36004087) 

《序卦傳》曰：「益而不已必決，故受之以夬。夬者，決也。」
夫物未有益盈滿而不潰決者，［夬］所以繼［益］也。

［夬］與［剝］反，
［剝］以五陰剝一陽，陽幾於盡；［剝］者，削也，其心險，故其剝也深而刻；
［夬］以五陽決一陰，陰幾於盡；［夬］者，決也，其氣剛，故其決也公而明。

卦體［乾］下［兌］上，［澤］在天上，有決而欲下之勢，故名其卦曰［夬］。

**夬，揚于王庭，孚號有厲。告自邑，不利即戎，利有攸往。**

［夬］，五陽方長，孤陰垂盡，［兌］在［乾］上，
是一陰處群陽之上，其勢足以壓制群陽，群陽雖盛，不敢以造次求夬。

［乾］為王，［兌］為口，「揚於王庭」，是聲明小人之奸狀，宣揚於王庭之上。

「孚號」者，五剛合志，眾口同聲，呼號其侶，以決一陰。

「有厲」者，譬如履虎咥人，時切危懼，故厲。

［兌］二動為［震］，［震］為告，［兌］上本［坤］，［坤］為邑，告邑，告坤也。

［坤］勢至［兌］己孤，告坤者欲其一變從［乾］，去邪就正，歸為君子。
若恃此一陰，與五陽相抗，則疑陽必戰，「其血玄黃」，不利孰甚焉！故曰「不利即戎」。

［乾］為健行，［乾］陽剛直，不為難阻，剛德日進，斯陰邪日退，故曰「利有攸往」。

**《彖傳》曰：
夬，決也，剛決柔也。健而說，決而和。** **揚于王庭，柔乘五剛也。
孚號有厲，其危則光也。** **告自邑，不利即戎，所尚乃窮也。
利有攸往，剛長乃終也。**

［兌］澤［乾］天，［兌］為附決，決之文，從夬，故［夬］取義於「決」。

一柔五剛，合而為［夬］，是謂之「剛決柔」也。

［乾］健［兌］悅，［乾］健而決，［兌］悅而和，是謂之「決而和」。

五陽在下，以下夬上，不明其罪，不足以正其辜，
故必聲罪致討，顯然揚布於君廷，以示公正而無私曲也。

「孚」者，信也；「號」者，號令也；「厲」者，危也。
秉［乾］之信，號召群陽，共力一決。

［夬］［履］易位，［履］五曰：「夬履，貞厲」，謂懷此危厲，及能履之而「不疚」。

［履］《彖傳》曰「光明也」，故［夬］《彖》傳曰「其危則光也。」 

「告」，告誡也，陰居上位，必有采地，「邑」，即陰之邑也。

「告自邑」，謂誡之用勸，使之自退，
告而不退，則繼之用威，必將群起而攻之，是「即戎」也。

以一抗五，勢必不利。「尚」，加也，謂陰雖加於五陽之上，至此而陰乃窮矣，
不利在陰，利在於陽。陽剛齊進，以夬一陰，是去惡務盡，往何不利？
柔消剛長，故曰：「剛長乃終也。」

蓋君子之去小人，深慮熟計，不敢輕用其夬，必先告以文德，不得已而後出以武功。

視小人之害君子，殘忍苛刻，其用心迥不同也。

以此卦擬人事，陽正而陰邪，剛直而柔曲。人事與國事，雖分大小，而害則一也。

一在治家，奸邪固足兆禍，群邪競進，其家必亡。
即或間容一奸，似可無害，不知遺孽之萌，由此漸滋，其終致蔓延而不可去。

一在交友，偏僻固足招損，朋比皆奸，其隙必深。
即或偶與往來，亦嘗思避，不知既入其黨，因之墜名，其終必至牽連而不可解。
譬如群島之中畜一鸇，而群島皆被其噬；
譬如百穀之中留一秕，而百穀咸受其害。

君子處此，不敢以邪勢之孤，而寬意容之；亦不敢以邪勢之孤，而輕心除之。
必為聲明其罪，宣告大眾，昭示信義，號召群陽，其事雖危，其道乃光。
而猶不欲急切用猛，有失忠厚之道，故必就其家而告之，詔以去邪歸正，勿終「迷復」。

如其不從，則興眾用強，勢所不免。

然不利在彼，而利終在我，一陰勢衰，眾陽力盛，所往故無不利也。

去惡如去草，務絕其根，不使復萌。
一陰雖微，務盡夬之，斯陰盡滅，而陽得盡長矣，如是而［夬］之事乃終。

法此卦義以處人事，斯陰消而家道正，邪去而交道善。
凡起居動靜，一以崇正黜邪為主，而人事全矣。 

以此卦擬國家，
就卦體而言，五陽為五君子，秉［乾］陽之德，剛方中正，群賢在位，不可謂非國家之福也。

獨惜首居上位者，為陰險奸邪之小人。如漢獻帝朝之有曹操，未高宗時之有秦檜。

方其初，在奸臣嘗屈已下賢，羅致群才以收人望；
而在正人君子，必不受其牢籠，務欲削除奸惡以清朝政。
或奏牘以辨奸，或奉詔以除亂，計謀不密，反致斥為罪臣，目為朋黨。

古來忠臣傑士，由茲罹禍者不乏其人，是皆未詳審夫［夬卦］之義者。

［夬］之卦體，上［兌］下［乾］，五陽在下，一陰在上；
［夬］之卦義，合此五陽，以決一陰。

《象》為「澤上於天，夬。」意將決此天上之水，使至下流。
［夬］之不慎，勢必洪水滔天，則一陰未去，五陽反被其害矣。
《彖傳》所稱「剛」者、陽也，「柔」者、陰也，「健而悅」，而不專用其健也。

「夬而和」，決而不遽施其決也，其審慎周詳為何如乎！

「揚於王庭」，所謂聲罪致討也；
「孚號有厲」，所謂「夕惕厲」也，其深慮熟計為何如乎！

然猶不欲直行力爭也，嫉惡縱嚴，而勸善猶殷，必先進而告之曰：
「歡兜共工，聖世必流，惡來飛廉，盛朝見刃，毋恃高爵，宜早投誠，
從則復其官，不從戮於社，利與不利，請自擇焉！」

蓋所謂「告自邑，不利即戎，所尚乃窮也」。

吾儕同志，黜邪崇正，以光朝政，以肅官方，志在必往，以終乃事，
是所謂「利有攸往，剛長乃終也」。

自來小人之害君子也，窮兇極惡，無所不至；而君子之待小人也，每以姑息寬容，反受其禍。

《彖傳》所云：「剛長乃終」者，以示後世除惡務盡之道也。

觀六爻無一吉辭，多以凶咎為戒，所以痛絕小人，亦即以申警君子。
履之一陰，目之為虎，蓋君子之防小人，無異防虎也，否則即為所咥矣。

《彖》所謂：「健而悅，夬而和。」決陰之旨，其在斯乎！

通觀此卦，五陽一陰之卦凡四：［履］［夬］［姤］［小畜］是也。

［姤］［小畜］，一陰屬［巽］；［夬］［履］，一陰屬［兌］；
［履］一陰在三，［小畜］一陰在四，是小人處君子之間。

［姤］一陰在下，是初進之小人也，其勢本孤，其力皆微；
［夬］則一陰在上，是小人居高臨下，足以壓制群剛，未可輕用力夬者也。

故《彖傳》言「健」，言「決」，言「揚」，言「號」，言「往」，［夬］，示以必決之意。 

言「悅」，言「和」，言「厲」，言「危」，言「不利」，皆惕以用夬之懼。

［大壯］之誡「用壯」，［夬］之用決，其旨同也。

若藐視孤陰，恃群陽之盛勢，而造次求決，
此私智自雄，非觀變時中之道，古來黨禍，可為前鑒。

六爻之辭，多與《彖傳》相表裏：

初誡以「不勝，二惕以「有戎」，三警以「有凶」； 內三爻為［乾］，［乾］健也，健所以宜進也。

四曰「牽羊悔亡」，五曰「無咎」，上曰「不可長」；
外三爻屬［兌］，［兌］和也，和乃可以用夬也。

在五陽秉剛決柔，是以盛決衰，以強決弱，宜若易易，而《易》辭諄諄垂誡，不勝危懼。

蓋謂君子易消，小人難退，由來已久。
［夬］之一陰，決之未盡，［姤］之一陰，即生於下。

陰陽消長，不能與造物爭，而因時保護，唯存乎其人而已。

**《大象》曰：澤上於天，夬，君子以施祿及下，居德則忌。**

［兌］為澤之氣，上天則化雨而下降，有［夬］之象，故曰「澤上於天，夬。」

君子法此象，取上之富貴德澤，施之於下，故曰「施祿及下。」

祿之及下，猶天之澤於萬物也；下之待祿，猶萬物之待澤於天也。

君子與賢者，共治天職、共食天祿，未嘗以德自居；
若居德自私，靳而不施，失夬決之義，故曰「居德則忌。」

「忌」，禁忌也。
凡行惠施恩之事、喜決而忌居，乘危構怨之事、喜居而忌決，
是尤聖人言外之意也。 

【占問】

*   問時運：目下氣運強盛，財宜散，不宜聚，聚則有禍。
*   問戰征：賞要明，罰要公，切勿誇張自伐，克減軍糧
*   問營商：獲利頗厚，但利己利人，分財宜均，若靳而不施，必致眾嫉。
*   問功名：澤上於天，有居高位之象；盈滿致損，所當自警。
*   問家宅：澤上於天，防有水溢之患。
*   問婚姻：［夬］有「決絕」之義，且［夬］反為［姤］，［姤］曰「勿用娶女」，此婚不成。
*   問訟事：夬者決也，有斷之義，一斷便可了訟。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，壯于前趾，往不勝為咎。**

**《象****傳****》曰：不勝而往，咎也。**

初九居卦之下，為［夬］之始，是率先而用［夬］者也，故曰「壯於前趾。」

壯趾之辭，與［大壯］初爻同，所謂「前」者，較［大壯］尤長一陽也。

夫以最下之陽，往而決最上之陰，上下懸殊，其不勝也必矣。
若其徑情直往，不特無濟於事，反以招咎，亦何取其往乎！

爻辭為初當觀變待時，量力而進，毋以躁妄速禍也。
《象傳》以「不勝而往」釋之，謂於未往之先，而已知其不勝也，較爻辭而益激切也。

【占問】

*   問時運：負氣太盛，任意妄動，動必得咎。
*   問戰征：將微位卑，恃勇直前，必致敗北，咎由自取也。
*   問營商：不度地位，不審機宜，率意販貨前往，不特傷財，更防損命，宜慎宜戒！
*   問功名：躁進取敗。
*   問婚姻：門戶不當，不合，合則有咎。
*   問家宅：此宅地勢低下，遷居不利。
*   問行人：宜即歸，可以免咎。
*   問失物：不必往尋，尋之反有餘禍。
*   問訟事：宜即罷訟。
*   問六甲：生男。

【占例之340】

豐島某來，曰余近有所謀，請占其成否。筮得［夬］之［大過］。

爻辭曰：「初九，壯于前趾，往不勝為咎。」

斷曰：

「夬者，決也」，卦義在用剛決柔。初爻之司，謂「不勝為咎」，是謂不可率而前往也。

今足下謀事，卜得初爻，就卦位言，初居最下，就爻辭論，往必不勝。

想足下所謀之事，地位必高，非易攀及，
雖與足下同志者尚不乏人，而足下獨欲奮身前進，不自量力，不特其謀難成，反致招咎。

足下宜從緩圖之。

後某不從占斷，遽往謀事，果招其辱。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，惕號，莫夜有戎，勿恤。**

**《象****傳****》曰：有戎勿恤，得中道也。**

二居［乾卦］之中，得［乾］「夕惕」之義，故曰「惕號，暮夜」。

「惕號」者，內凜警惕，而外嚴號令也，即《彖》所云「孚號，有厲」之旨。

「暮夜」者，凡陰爻皆屬［坤］象，［坤］為夜，
況寇盜竊發，乘其不備，多在昏暮，故嚴密周防，暮夜尤宜加警。

二動體為［離］，［離］為戈兵，故曰「有戎。」

「勿恤」者，九二為［坎］爻，［坎］為恤，［坎］得正，故「勿恤」。

「有戎，勿恤」，謂有備無患也。

《象傳》以「得中道」釋之，二居［乾］之中，
謂「有戎，勿恤」者，能得「大哉乾元」，「剛健中正」之道也。

【占問】

*   問時運：目下運途中正，事事謹慎，即有意外之事，皆可坦然無患。
*   問戰征：軍事最患夜襲，宜時作警備，可以無憂。
*   問營商：販運貨物，盜警水火，總宜保險，始可無慮。
*   問家宅：此宅陽剛過盛，二爻動而變［離］，火災宜防。暮夜更當小心。
*   問婚姻：婚字從女，從昏，故稱「昏禮」，有暮夜之象。
    《詩》云「弋鳧與雁」，弋有戎象。「勿恤」，即有喜也。婚姻吉。
*   問訟事：即可斷結無憂。
*   問疾病：日輕夜重，是陰虛火盛之症，當慎意調治，可以無患
*   問六甲：生男。

【占例之341】

某豪商家甲幹某來曰：「僕為商用旅行，暫以店事托友代理，
不料彼等通同舞弊，擅支餘金，又復偽抬貨價，捏造虛帳。
余近已得悉奸狀，意將揭發其私，以正其罪，抑將隱瞞其跡，以了其事乎？二者若何？
請為一占。」筮得［夬］之［革］。

爻曰：「九二，惕號，莫夜有戎，勿恤。」

斷曰：

［夬］者，以剛決柔，為決去小人之卦也。

上爻一陰，是奸惡之渠魁也，五陽在下，合志去讒。

《彖》曰「孚號，有厲」，謂明信發號，而不勝危厲，奸惡之難除如是。

今足下占得二爻，辭曰：「惕號，暮夜有戎，勿恤」，
凡作偽舞弊，皆為陰謀，陰為夜，且鼠竊之徒，晝伏夜行，其象亦為「暮夜」，
而因事防維，亦要在「暮夜」之間。

「惕號」者，為警惕申令，如防盜然，終夜擊柝也。

［兌］為口，惟口興戎，足下若過於嚴詰，彼等皆為窮寇，小則口舌，大則用武，在所不免；
足下理直辭當，彼即用武，亦無憂也，故曰「勿恤」。

至［夬卦］全義，雖在決去小人，
而《彖傳》稱「健而悅，決而和」，是［夬］之中，亦不失忠厚之意。足下其審度行之！

某甲幹聞而大感，悉從予占，其事乃得平和而了。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，壯于頄，有凶，君子夬夬，獨行遇雨，若濡有慍，无咎。**

**《象****傳****》曰：君子夬夬，終无咎也。**

「頄」者，面顴也。

三爻居［乾卦］之極，過剛不中，且［夬卦］大象，大率與［大壯］相似，
故初與三皆稱「壯」。

「壯」者，剛壯也；「壯於頄」者，是剛怒之威，先見於面也。

凡謀逐奸臣，最宜深計密慮，不動聲色，若事未舉而怒先形，則機事不密，災必及身，
故曰：「有凶。」

［夬］三之君子，即［乾］三也，
［乾］曰「乾乾」，故［夬］亦稱「夬夬」，謂夬之又夬也。

夬陰者五陽，而三獨與上應，［乾］為行，故曰「獨行」。

［兌］為雨，［夬］反則為［姤］，［姤］為遇，故曰「遇雨」。

［兌］澤在上，有降雨之象，三獨行前進，有遇雨之象。
「濡」，濡滯也，「獨行遇雨」，而若有濡滯焉。

「慍」，即《詩》所謂「慍於群小」，故曰「有慍」。
然君子志在袪邪，雖與上應，實與上敵，即濡滯而必進，雖「有慍」而「無咎」。

《象傳》以「終無咎」釋之，謂「無咎」即從［乾］三而來。

陽盈於三，當上下之交，其地本危，
「君子夬夬獨行」，雖「若濡有慍」，有危心無危地也，故終得無咎焉。

【占問】

*   問時運：目下運得其正，但陽氣過盛，率意獨行，未免被人疑忌，然幸可無咎。
*   問征戰：孤軍獨入，防中途遇水有阻，然亦無咎。
*   問營商：孤客獨行，雖得無咎，恐遇雨有阻，濡滯時日。
*   問功名：孤芳獨賞，恐遭小人所忌。
*   問家宅：此屋門面壯麗，棟上恐有滲漏，致被濡濕，急宜修整，無咎。
*   問婚姻：爻辭曰「獨」，一時未得佳偶。
*   問疾病：面上浮腫，必是濕熱之氣上衝所致，醫治無咎。
*   問六甲：生男。

【占例之342】

明治二十二年(1889)某月，占印幡沼開鑿。

按：關東沃野，為常總武野，皆自利根、戶田兩川流出之泥土，聯絡安房國，
故上總下總之國，即為上洲砂下洲砂也，乃知關東居民，均沾利根、戶田兩川之利。

兩川中以利根為大，其水常注下總銚子港，流出之泥沙，歸入大海，
善識地利者，深為國家惜之。

若能開鑿印幡沼，疏通檢見川，導此流出泥沙，歸蓄於東京灣上，
積日累歲，便可成一片沃壤，使上總下總之間，又可添出中總，
與古來天明度、田沼、玄蕃頭、天保度，水野、越前守等，同此利益也。

在開鑿之地，中有一種稱為矽藻土，試以此土和水攪之，半浮半沉，土無膏黏，
用之堤防，立見崩壞，唯積其土於兩岸，以重物鎮壓之，地底泥土為之突出，斯得堅固。

約計開鑿之地，凡四里，自印幡沼，至大和田一里半，皆平坦，間有一二丈高低面已。

至在山間之地，當築三丈之堤，其上設置二十馬力之唧筒二十台，
以此唧筒，一晝夜可注入開方五萬步之水於堤中，儼如山中蓄一大湖。

取水力所到，沖過花山、觀音山之下，其山下所蓄矽藻土，每日每水沖擊，
約可流出二萬步之砂土，以一晝夜水力，可代數萬人之勞力也。

隨蓄隨流，凡經一年，左右之山土流空，可變成利根一樣之川底。

觀橫須賀船渠所用小唧筒，一時能浚乾船渠之水，知唧筒之功力為甚大矣。

至山平地成之日，除去山間之堤，自大和田至印幡沼，又成一方安居樂土。
在佈施新田之間，當度地作堰，塞堵利根川上流，使其水流入東京灣。

或云：「移利根川於東京灣，有患利根川下流，水勢減少，殊失通船之便者，謂宜預設善策。」

不知銚子港地勢最平，南沿犬吠岬之暗礁，北帶常陸原之沙漠，流入於海，至利根川，
一經大水，口狹而水不得出，每逆流而激入霞浦北浦，凡沿湖田圃，被水所淹，其害甚巨，
得此開鑿竣功，不啻免此災害，可新得數萬町步之膏腴。

今請一占，以決成否如何？筮得［夬］之［兌］。

爻辭曰：「九三：壯於頄，有凶。君子夬夬，獨行遇雨，若濡有慍，無咎。」

斷曰：

澤為受水之地，以卑下為用，《象傳》曰「澤上於天」，是洪水滔天，其勢甚凶，
故卦以夬去為義。謂之「夬者，決也」。

決字從水，從夬，明是決水之象，與所問開鑿印幡沼水，其象適合。

茲占得三爻，辭曰：「壯於頄，有凶。君子夬夬，獨行遇雨，若濡有慍，無咎。」

「頄」為頭面，是高處也，譬言水勢壯盛於上，一經泛決，其勢甚凶，故曰「凶」。

「君子」者，指此創鑿之人；「夬夬」者，謂其功非一夬能了也。

「獨行遇雨」者，議夬者因多同志，以三為首創，故曰「獨行」； 水之下流，一如雨之下降，故曰「遇雨」。

「若濡有慍」者，治水一夬，勢必洶湧直下，
凡所就近村居，或有稍被淹沒者，未免有慍恨之意，故曰「若濡有慍」。

諺云「謀大事者不記小怨，成大功者不顧小害」，
此沼鑿成，其利及數十萬民，其功垂千百年，故《象傳》曰「終無咎也」。

凡興一利必有一弊，《象》曰「終無咎」，可知此事，有利有弊，得以永終，利莫大焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，臀無膚，其行次且；牽羊悔亡，聞言不信。**

**《象****傳****》曰：其行次且，位不當也。聞言不信，聰不明也。**

［夬］與［姤］反對，［姤］三「臀無膚，其行趑趄」，
［夬］之四，即為［姤］之三，故其辭同。

四體［坎］，［坎］為臀，故有臀象。

《易》例陽為脊，陰為膚，四本陰位，故「無膚」。

且［夬］旁通［剝］，［剝］四曰「剝床以膚」，「無膚」，則［剝］之已盡矣。

［夬］四出［乾］入［兌］，與上同體，不無瞻徇之意，故「其行趑趄」，欲行而復退也。

［兌］為羊，羊善決，四亦羊之一，能牽率群羊以行，則悔可亡。

朱子曰：「牽羊者，當前則不進，繼之使前，而隨其後，則可行。」

四隨九五之後，可以牽之使進也。

「聞言不信」，言即《象》「孚號」之辭。 一時聲罪致討，大言疾呼，天下莫不聞知，四首鼠兩端，「其行趑趄」。

四非不聞其言，特以疑信不定，故欲進復止，尚得謂有耳能聽乎？

《象傳》以「位不當」釋趑趄，謂四以陽居陰位，剛為陰掩，故曰「位不當也。」

以「聰不明」釋「不信」，謂四居［兌］首，與上相比，故曰「聰不明也。」

【占問】

*   問時運：目下運途不當，作事顛倒，精神不安，所謀難成。
*   問營商：心無主見，故販售貨物，每失機宜，獲利殊難。
*   問功名：「趑趄」者，不進之狀，焉得成名？
*   問戰征：「臀無膚」，是見傷也；「行趑趄」，是欲退也；「聞言不信」，是號令不行也。
    以此行軍，何能決勝乎！
*   問疾病：剝膚之災，其疥癩之患乎？防潰爛及耳，致兩耳失聰。
*   問家宅：此宅屋後無餘地，屋前行路迂斜，為羊腸小徑，居者尚無災悔。
*   問婚姻：始則躊躇不決，久之得以牽羊成禮。
*   問訟事：防有杖笞之災。
*   問行人：一時不歸。
*   問六甲：生女。

【占例之343】

元老院議官西村貞陽、前神奈川縣令井關盛艮兩氏，偕一商人來訪，兩氏指商人曰：
「此為橫濱洋銀仲買雨宮啟次郎也，此友近以洋銀時價，博取十五萬元，
獲此巨金，意欲謀度此後基業，與余偕來，請求一筮，以決之。」筮得［夬］之［需］。

爻辭曰：「九四，臀無膚，其行次且；牽羊悔亡，聞言不信。」

斷曰：

足下以一博，驟得十五萬金，可謂大幸。

足下欲定後來基業，問諸《易》占，余有一策，先為足下告之。

山梨縣為足下父母之鄉也，縣下有富士川，川路淺狹不能運載重物，
若陸道通橫濱東京，其路險惡，行道苦之。

足下能將此巨金，首創一大利益，自山梨八王子通達東京，開鑿馬車鐵道，
縣下富紳亦必聞風興起，則一舉可以成業。
將合山梨長野兩縣人民，開一公行之便道，可以一日而達東京，其利益為何如乎！

在足下以此十五萬金，每年亦得沾五朱利潤，約計一年可得七千五百元，
擬之華族之世祿，不多讓也。

今占得夬之四爻，辭曰「臀無膚，其行趑趄。牽羊悔亡，聞言不信」，
「臀無膚」者，臀在人身下體，「無膚」，皮傷也，知足下早年氣運不佳，不免有剝膚之患。
今去皮而得肉，肉肥滿也，為目下得巨金之象。

「其行趑趄」者，為足下既得巨金，籌謀不決，行止未定，是來卜之本意也。

「牽羊悔亡」者，［兌］為羊，亦為金，「牽」，牽率也，
言足下得巨金，就山梨縣下，創設馬車鐵道，牽率諸豪商，共成此舉。

羊之義亦通「祥」，［夬］易位為［履］，
［履］二曰「履道坦坦」，［履］上曰「視履考祥」，其斯之謂歟？既曰其祥，悔自亡矣。

「聞言不信」者，言即余之所言也，「不信」，謂足下疑而不能從也。

就［夬］卦義言，［夬］者，亦為夬去險惡而成坦夷也。

雨宮氏聞之，唯唯而去，閱十四日，又來曰：
「過日受教，實銘心肺，不意歸途，遇同商某，勸余乘此盛運，再博一籌，
遂致大耗，喪其過半，後果再得巨利，必從君命。」

余曰：「噫！已矣！爻象所示，至此益驗。」

「臀無膚」，謂足下有切近之災，終不獲安坐而享福也。

「其行趑趄」，「聞言不信」，與足下行為深切著明，不待解而曉然也。

「牽羊悔亡」，為足下此後當牢牽此羊，毋萌貪念，否則此羊亦遂亡矣。

人生得失，自有定數，《易》道先知，不可強也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，莧陸夬夬，中行无咎。**

**《象****傳****》曰：中行无咎，中未光也。**

「莧陸」之說，馬、鄭、王皆云：「莧陸」，一名商陸。

宋衷以莧為莧菜，陸為商陸，分作兩物，本義從之。

《虞氏易》作「莞睦」，以莧為莞，以陸為睦，諸說紛如，各有偏解。

按《說文》：「莧，山羊細角者，胡官切，音桓。」
莧字從廾，象羊角，不從草，［夬］全卦是［兌］，皆有羊象。
羊性善決，五動體［大壯］，［夬］之爻象，多與［大壯］相同。

［大壯］五曰「喪羊」，故［夬］五取象山羊。 古稱皋陶決獄，有疑罪者，令羊觸之，羊能夬邪，是其明證。 四曰「牽羊」，羊指五，四在其後，而牽之也。

「夬夬」者，四五同卦，牽引並進，故曰「夬夬」。

五居［兌］之中，下承［乾］來，［乾］為行，故稱「中行」。

五陽至五而盡，上爻一陰，與五比近，最易惑聰，必待夬而又夬，始得去讒遠佞，廓清王庭。

「中行」者，中道而行，示無偏曲，不為己甚。

《象傳》以「中宋光也」釋之，謂五始近小人，縱能聯合群陽，決而去之，
雖不失中，而於光明之體，終未盡顯，故曰「中未光也。」

【占問】

*   問時運：運得中正，萬事無咎。
*   問戰征：五為卦主，是主將也，率諸軍以齊進；「中行」者，就大道而行，故得無咎。
*   問營商：夬，決去也；爻當五位，時令將過，貨物宜決計速售，斯可無咎，否則有悔。
*   問功名：五為尊位，其名必顯，唯宜遠小人，近君子，斯可無咎。
*   問家宅：此宅蔓草叢生，幾成荒廢，當速剪除盡淨，居往無咎。
*   問婚姻：五與二應，五居［兌］中，二居［乾］中，陰陽相合。
    「羊」取義於「祥」，有吉祥之兆，故無咎。
*   問疾病：五以陽居陽，氣過盛，宜調劑得中，可以無咎。
*   問訟事：以正決邪，決去務盡，不使復萌，訟乃得吉。
*   問六甲：生女。

【占例之344】

某華族家僕來，請占其老主人氣運，筮得［夬］之［大壯］。

爻辭曰：「九五，莧陸夬夬，中行无咎。」

斷曰：

五爻與上爻，一陰相比，群陽在下，協力並進，決去小人，以清君側，故名卦曰［夬］。

貴主翁向有癇癖，維新以來，隱居別邸，遺棄故舊，狎比小人，以致家業日索，人所共知也。

今占得［夬］五爻，［夬］之為義，以剛決柔。

莧草柔弱，易生易長，夬之不盡，漸復滋萌，是以夬而又夬，務使剪根滅種。

然不得中行之道，不足以服邪，亦不足以去害，唯其中行，故得「無咎」。

五為卦主，正合貴主翁之象，務勸貴主人，遠小人，親君子，家道乃正，氣運亦盛矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，无號，終有凶。**

**《象傳》曰：无號之凶，終不可長也。**

「號」者，即《彖》之「孚號」，二之「惕號」也。

至上則卦己終，［夬］已盡，謂小人之道已消，可以「無號」矣，
不知「無號」，則小人之罪名不彰，小人之奸謀，亦將復起。

［夬］於此終，［姤］即於此始，故曰「終有凶」也。

《象傳》申之曰：「無號之凶，終不可長也。」
［姤］［夬］相反，［姤］上五陽，喜君子之猶存，夬上一陰，小人之復盛。

陰陽消長，本相倚復，明「無號」之凶，［姤］之始，即伏於［夬］之終，
故曰：「終不可長也。」

【占問】

*   問時運：正運已退，更宜警惕，斯可免凶。
*   問戰征：軍事將畢，餘孽猶在，所當重申號令，警嚴戒備，始得廓清。
    若偷安忘備，終必有凶。
*   問營商：上為卦之終，是貨物脫售將盡，當重申後約，斯商業得以繼續。「無號」，為無商業名目，其業必凶。
*   問功名：「無號」，為聲名滅絕之象，凶。
*   問家宅：凡一宅之中，或書聲，或歌聲，或笑語聲，以至雞鳴狗吠，皆有聲也，「無號」，則寂滅無聞，其家必凶。
*   問疾病：是陽盡陰息之症，痛癢不覺，叫號無聲，其病危矣。凶。
*   問婚姻：媒妁無言，不成。
*   問訟事：冤莫能伸，訟不得直，凶。
*   問行人：未通音訊，凶。
*   問六甲：生女。

【占例之345】

一日，外務書記官北澤正誠君來訪，曰：
「余同藩士佐久間象山先生，當世有志之士也，夙講洋學，旁說《易》理。
余嘗游其門，屢聞先生講說，會長藩吉田松蔭氏，私謀出洋，先生大贊其志，賦詩贈之。

及松蔭事發，先生被議，幽閉江戶，未幾得免。
時長侯薩侯，皆慕先生名，遣使招聘，先生皆不應，其後一橋公重禮來招，先生乃應命。」

余曰：『先生嗜《易》，此行請為一筮。』

先生曰：『今四夷內侵，國步艱難，
士應將軍之召，榮譽莫大，出而有為，正在此時，奚用卜為？』

余復強之，先生扔揲筮占之，得［夬］之［乾］。

先生曰：『此卦凶象，然既應使命，不能復猶豫，唯慎而已。』

攜裝將發，苦不得馬，適木曾氏有一馬來售，先生知為駿馬，高價購之，
呼其名曰「都路」，蓋取「乘而上都」之義。

先生過大垣，寓於舊友小原仁兵衛氏邸，小原氏亦知《易》，乃問曰：『此行《易》卜如何？』
先生曰：『夬之乾。』小原氏默然久之，如有阻意，先生不語，告別而行。

至京都，公卿盛來問賀。

一日赴中川敂召命，酒間陳說歐洲形勢、兵備嚴整及騎衛之術，興酣，先生請間，
乃出乘都路，試濱騎術之精，以自誇耀。

中川宮大為賞讚，親賜杯酒，先生感激曰：『微臣出自卑賤，醞殿下之寵遇，榮譽已極。』
復改都路為王庭，拜謝而退。

歸至木屋街，浪士左右要擊，殪先生於馬上。

余時在藩邸，聞變慨嘆，驚感《易》理神妙，凶禍之來，有不能幸免矣。」

僕聞北澤之言，謂象山先生雖能知《易》，而惜其不能守《易》，終為急於用世之念誤之也。
僕有感於此，特節其語以附錄之。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
