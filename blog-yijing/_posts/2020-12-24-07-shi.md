《高島斷易》07-師

[![=07地水師](http://upload-images.jianshu.io/upload_images/6831688-d0978dc1b950dd9f..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36002864) 

「師」篆書左旁為阜，右旁為巾。巾上加一者，為能一人指揮眾人也。

［師］承［訟］來，［訟］必有眾，師者、眾也，故［師］繼夫［訟］。

顧［師］有二義，一為「教導子弟」，一為「統領軍旅」，是皆有「率眾」之象。

以九二為成卦之主，統率五陰而濟［坎］險。

［坤］上［坎］下，地中有水，水依地而安居，地得水而滋潤，生育萬物，相助為功。

水土之性，原來相親，此卦水在地下，是至險起於至順之下，為聚眾據險，擾亂不定之象。 ［師］者，以一人統眾而平定之也。

蓋未亂之先，以師道訓導之，格其非心，可戡亂於未形；
既亂，則統師旅以征伐之，梟其元惡，可戡亂於方作，皆為［師］也。

此卦初爻，柔而不得其正，為起難之首；
二爻在險難之中，能率眾以平難，故為一卦之主。

**師，貞，丈人吉，无咎。**

**爻辭皆繫以軍旅之義，故《象辭》亦從之，讀者當以類推。**

**夫軍旅者，起大眾，動干戈，傷人命，糜國帑，國家不得已而用之也。**

**其得以而興者，是謂窮兵黷武，無道之甚者也，故誡之曰「師貞」。
「貞」者，正也，謂師道而以正為本也。**

**興師動眾，以毒天下，苟不以正，民不從也。**

**「大人」，坊本誤作「丈人」，獨《子夏傳》作「大人」，與［困卦］《彖辭》同。**

**以大人為元帥，謂必能撥亂反正，除暴安民者也，故曰「大人吉」。**

**兵者、兇器，戰者、危事，本屬有咎，
「大人」者，應天順民，為天下除暴，是王者之師也。**

**縱有殺傷，亦無害天地生生之道，故吉而無咎。**

**《彖傳》曰：師，眾也；貞，正也。能以眾正，可以王矣。** **剛中而應，行險而順，以此毒天下而民從之，吉又何咎矣。**

**「以」，《春秋傳》：「能左右之曰以」，「以」猶「用」也。**

**元帥能以嚴正而用眾，可謂王者之師矣。**

**「剛中」者，謂一陽居內卦之中，上應六五之君，
內卦［坎］為險，外卦［坤］為順，故曰「行險而順」。**

**「毒」，馬云：「治也。」王云：「役也。」
又古「毒」「育」二字，音義通，亦作「育」解。**

**蓋謂以此治天下，以此役天下，於義均順。**

**漢儒釋「毒」為「害」，是以此害天下，民必不從，何以為王？**

**若謂以民治亂，猶以毒藥攻瘍，說之牽強。**

**夫眾以正舉，民以順從，順則獲吉，正則復有何咎？**

**「吉」者主事而言，「無咎」者主理而言也。**

**以此卦擬人事，
則［坎］為中男，宜在外而在內；［坤］為老母，宜居內而在外。**

**母子位置，顛倒失倫，不安之象，是必啟家亂也。**

**當於家長內得剛中者，以貞正而治之，斯家道齊矣。**

以此卦擬國家，
上卦為政府，得［坤］之順，陰弱而少威嚴，不能藉制下民；
下卦為人民，得［坎］之險，陰險而好生事，動欲上抗政府。

譬如水在地下，氾濫無歸，有聚眾據險，擾亂不順之象。

此卦五爻皆陰，惟九二獨秉陽剛，當以九二受六五之君命，膺元帥之專任，率眾興師。

以此毒天下，謂之「剛中而應，行險而順」，「而民從之，吉，又何咎矣」。

通觀此卦，九二為元帥，五陰從之。

初六為師眾，九二為主帥，六三、六四為褊裨，六五為臨眾，上六為賞功之時。

又以內外卦見之，九二為將帥，六五為君主，
將帥承君命而出征，所謂「禮樂征伐，出自天子」。

將帥者，佐主成王，相與有成者也，
故「能以眾正」者，屬九二之將帥言之；「可以王矣」，屬六五之君言之也。

［屯］以下六卦，皆聖人濟險之業，天下之事，未有不先難者也。

《序卦》曰：「訟者必有眾，師者，眾也，故受之以師。」

以［坤］眾，履［坎］險，即兵凶之象；九二，一陽率五陰，行師之象。

人或曰［師］［比］兩卦，均是地水相遇，而爻象大異者，何也？

答曰：
［比］者一陽在上，是人君居尊臨下者也；
［師］者一陽在下，是人臣奉命出征者也。

［坤卦］曰「戰」，而此曰「師」者何也？

師者，民也，國以民為本。
天道好生而不殺，聖人容保如傷，然欲惡形而相岐，五兵作而相戕，
是天地之變數，不得已而用之者也。

故衛靈公問陳，孔子不對，子路問子行三軍則誰與，曰「必也臨事而懼，好謀而成」。

曰「懼」，曰「好謀」，何等鄭重！知聖人未嘗輕言興師也。

此卦九二為剛中之賢將，六三貪功而取敗，六四無功而守常，
六五為君任將不專，撓權憤事，是卦可備觀軍旅之情形矣。

大抵三軍和，將帥賢，褊裨奉令，委任專一，班師行常，崇德報功，是帝王之舉也。

要旨所歸，全在「容民畜眾」，以六爻不取全勝，其義可知也。

**《大****象》曰：地中有水，師，君子以容民畜眾。**

［坎］在［坤］內，故曰「地中有水」，水藏地中，無地非水，猶兵藏民中，無民非兵。

藏兵於民，有兵之利，無兵之害，猶水藏於地，有水之利，無水之害。

「水在地中」，顯見地能包水，有容民畜眾之象。

又［坤］為民，［坎］為眾，
「容」者、保也，「畜」者、養也，兼養育教化之義。

九二將帥，德量宏大，能包容億兆，養育眾庶，
故無事之日，散兵為農，有事之日，集農為兵。

其不曰「治民」，而曰「容民」者，治之則尚嚴，容之則尚寬也；
其不曰「動眾」，而曰「畜眾」者，動之則多勞，畜之則在逸也。

所謂兵可百年不用，不可一日不備，「容民畜眾」，蓋講兵於平時之道也。

師旅本殘民害眾之事，然聖人取象，曰「容民畜眾」，不殺為武之意，即此可知矣。

【占問】

*   問戰征：卦以［師］名，爻義甚明，可就各爻推究，吉凶自驗。
*   問營商：［坤］為財、為聚；［坎］為人、為納，自有容保之量。
    ［坎］水在地中，為地所包容，財源如水，流而不息，可知商業之富有也。吉。
*   問功名：水在地中，猶士尚伏處，未顯達也。
    而其德量，自能包容民物，一經進用，如水之朝宗於海，敷施甚廣。
    「君子」者，有德有位之稱也。吉。 
*   問婚嫁：按［坤］［坎］互用，地水相親，是必舊親聯姻也。大吉。
*   問疾病：是必水滿腹脹之症，［坎］為心、為憂，宜息心調氣，解憂取樂，自癒。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，師出以律，否臧凶。**

**《象****傳****》曰：師出以律，失律凶也。**

此卦內［坎］外［坤］，「自內而外」曰「出」。

「以」猶「用」也。［坎］為律。律，法律也，即號令節制之謂也。

初為爻之始，即為出師之始，所謂臨事而懼，言當謹其始也。

師旅之事，率大眾而臨危地，國家之存亡，人民之安危繫焉，
苟紀律不嚴，人心不協，三軍覆敗，凶莫大矣。

「否」，不也；「臧」，善也，與《詩‧衛風》「何用不臧」同訓。

蓋「師出以律」，勝負尚未可預決，故不言吉；
至不善用其律，則陷於危險，勢必凶矣。

《象傳》曰：「失律凶也」，「否臧」即失律之謂也。

一說「否」，「塞」也，謂軍心隔塞，不得和協。

「臧」「藏」古字通用，「臧」即「藏」字，謂深藏不發，是畏敵也，
即使紀律嚴明，亦必取敗。

況「否臧」者，必不能「以律」，其凶必矣。此說亦通。

此爻居［坎］險之始，故以失律為戒，所謂「作事謀始」也。

此爻內卦變則為［兌］，［坎］水變而為澤，停止而不流，是紀律不行之象。

【占問】

*   問功名：初爻者，初出而求名也。
    「出師以律」為正，猶士之以道為重，失其道，雖榮終辱，凶。
*   問營商：初爻，知為新立之業；水在地中，知為海運商務，總之謀利以義者吉，失義為凶。
*   問家宅：［師卦］內［坎］外［坤］，是宅必坐子兼丑，向午未也。
    宅中人口最多，出師有律，猶言治家當以法也。
    否，不也；臧，善也；不善治家，家道必凶。
*   問疾病：［師卦］一陽五陰，是必寒多熱少，症在初起，宜延良醫調治，否則凶。 

【占例之53】

或人以有組織工業會社，募集株金，設定款，請占其社之成否？筮得［師］之［臨］。

爻辭曰：「初六，師出以律，否臧凶。」

斷曰：

此卦九二，一陽統眾陰，是必有剛健之人為社長，指揮眾人之象，
今定款既完全無間，即見規律整肅也。

然依此爻辭，此社之盛衰，全在作事之紀律。

我國方今集合株金興會社者，皆以歐美各邦為模範，
歐美各邦舟車之便，非本邦之比，是以販運各種貨物，最為適當。

凡合眾資，購備器械，人力既省，制費亦廉，大得勝利，
至於小本營生，獨立工業者，無不取敗。

今我國仿之，欲設立會社，然集合眾資，洵非易易，且役員從事營業，亦難得其人。

故立會社，第一在社長得人，社長得人，則事可成，業可興；不得其人，即成亦敗。

今初爻居事之始，未可以定款判吉凶，必俟社長選舉既定，方可卜工業之興廢也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，在師中，吉，無咎，王三錫命。**

**《象****傳****》曰：在師中，吉，承天寵也。王三錫命，懷萬邦也。**

［師卦］，九二為五爻正應，以一陽為眾陰所歸，乃師中之主將，得專主戰伐之權。

「在師中」者，謂居軍陣之中，又得中正之道；
「王三錫命」者，命者恩命，謂邀荷寵遇也。 「三」者，言寵賜之頻也。

此爻以陽居陰，在［師］之中，當互卦［震］之主爻，為居將帥之位。

［坎］為智，［震］為勇，以陽爻之德居中，智勇兼備，威信並行，
洵足膺元帥之任，即《象辭》所稱「大人」者是也。

承六五之君命，統率師眾，且得六三之同僚比親之，初六之眾庶比順之，
上下咸相比應，並為參謀，所謂「戰必克，攻必勝」者，唯在此九二之師也。

六五之君，倚任既專，寵賜又厚，九二自得專制其權，所謂閫外之事，一以委卿者。

其任既隆，其令必行，故成功也易。

古來權臣在內，即有坤岳之將，未能克敵者，皆由信任之不專故也。

此爻曰「王三錫命」，可見任之專，寵之渥也。

《象》曰「承天寵也」，「天」即王也，王而日天，可知王之明於任賢。

《象》曰「懷萬邦也」，謂王之所錫命，不在用威，而在用懷，即懷保萬民之意也。

此爻變則全卦為［坤］，去［坎］險、就［坤］順，有撥亂反正之象。

［地水師］忽變［坤為地］，有拓地開疆之象，
此爻為成卦之主，故以《彖》辭「吉無咎」屬之也。

【占問】

*   問功名：九二以一陽統率五陰，爻曰「在師中，吉」，是雞群一鶴，傑出之才也。
    「王三錫命」，謂以能授爵，顯膺王命也。
*   問營商：九二為一卦之主，必其人謀為出眾，在商務中稱為老成練達，可舉為商社之長者也。吉。
*   問家宅：曰「師中吉」，是家必為一鄉之巨室，即為一鄉之善士也。
*   問婚姻：九二變為［坤］，［坤］地道也，妻道也，水土之性相合，故吉。
*   問疾病：知為水氣停積中宮，必使水氣流動，中焦寬舒，病無害也。吉。
*   問六甲：生男。 

【占例之54】

明治二十五年(1892)十二月，占第五議會，筮得［師］之［坤］。

爻辭曰：「九二，在師中，吉，無咎，王三錫命。」

斷曰：

此卦九二以一陽統五陰，
以人事擬之，則陽剛之教師，教導眾陰之子弟，故名此卦曰［師］。

以國家擬之，九二為陽剛大臣，入則為相，出則為將，國家有事，則受王命以專征伐，
權無旁落，威信並行，謂之「師眾也，貞，正也，能以眾正，可以王矣」。

《易》六十四卦，三百八十四爻中，教導人民，用其威嚴，保有國家，唯此一爻而已。

天命所歸，宜上承君令，下順民心，正大人致身報國之時也。

今筮議會，得此爻辭，亦當上承君令，下順民心，斯議得其中矣。

若其議上不能見信於君，下不能見信於民，議必不能行也。

翌二十六年十二月，議會使議長退，是二爻陽變為陰，再次有停止之命；
至三次，遂有解散之命，果符此「王三賜命，懷萬邦也」之占。

鳴呼！天命之嚴確如此，可不畏敬乎！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，師或輿尸，凶。**

**《象****傳****》曰：師或輿屍，大无功也。**

「輿尸」者，謂軍敗而戰死者多，載屍於車而歸也。
此爻內卦變則為［巽］，［巽］為進退，有疑之象，故曰「或」。

古語曰：「三軍之災，生於狐疑，欵者行軍之所大戒也。」
六三以陰居陽，不中不正，進而無所應，退而無所守，
居內卦之極，對外卦之敵，正當交鋒接刃之際也。
三以柔居剛，如小人之才弱志剛者，竊二之權，而恃強妄進，
遂致失律喪師，輿屍而歸，謂之「師或輿尸，凶。」

《象傳》曰「大無功也」，猶曰「大敗」也。

軍旅之事，信任宜專，二為主帥，三為褊裨，褊裨擅權致敗，主帥亦不能辭咎，
故曰「大無功也」。

如城濮之戰，左師右師敗，子玉不敗，然子玉帥也，故敗師之罪，子玉不免。

蓋以全卦言之，六爻皆師徒也，獨以三言，內卦為先鋒，外卦為敵，
外卦［坤］為眾，敵兵眾多也。

至四則又以五上為敵；五君位而非敵，是卦爻之變例也。
《易》之取象，概如此，學者不可不知。

【占問】

*   問商業：［坎］為輿，輿所以載貨物也。
    ［坎］又為陷，為破，輿而遇隘，則輿破而貸覆也。人死謂屍，猶車敗物亡也。
    「或」者，未然之辭，「大無功」者，大失利也。
    行商未必遇此兇險，亦不可不防此兇險也。爻象誡之如此。 
*   問功名：「君子得輿」，得為德，輿所以載德而行也。君子有德位之稱。
    或曰「輿尸」，是無德而屍位者也，故凶。
*   問家宅：陰陽家稱堪輿；堪、天也，輿、地也，輿尸是地有屍氣，安得不凶！
*   問婚嫁：三爻居［坎］之終，得［乾］氣，［乾］下［巽］上為［小畜］，
    ［小畜］三爻曰「輿脫輻，夫妻反目」。《象》曰「不能正室」，其凶可知！
*   問六甲：雖生男，凶。

【占例之55】

明治三年(1870)，橫濱商人三名，搭載舶來物品於蒸氣船，販赴箱館。

適際舶來物品匱乏，獲利三倍，因再購巨額物品，將往得大利。

其一人某氏來請占損益，筮得［師］之［升］。

爻辭曰：「六三，師或輿尸，凶。」

斷曰：

此卦有自水上投土之象，例之商業，其目的未定，混雜不可言也。

況今得三爻，足下等以廉價購入目下在東京橫濱不通銷物品，販賣於邊鄙之地，將得大利。

在他商聞之，亦謀置各種物品，多欲爭著先鞭。

然此不適時之物品，當眾人竟爭販運，轉必抬價，至箱館各自竟賣，已為彼地商人所料。

將來貨到不售，勢必跌價，極之賤亦不售，則必轉運而歸。

往復裝運，費耗殊大，及至售得，不特無利，反致傷本。

其與物而返，恰如載屍而歸也，故不如止。

某氏聞之，大感，遂止北地之行，後果如此占。他商人赴箱館者，皆多損失。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，師左次，無咎。**

**《象****傳****》曰：左次無咎，未失常也。**

左者右之對，不用之地。
人以右為便，左為僻，故稱不正之術，曰左道，稱謫官曰左遷，劃策不適，曰左計。

「左次」者，謂退舍也。

左氏曰「不進曰次」，又曰「凡軍三宿為次。」

又《易》陽為右，陰為左，六四以爻位俱陰曰左。

此爻陰柔而不中，志弱而不能克敵者也。
自知不能克敵，量宜而退，克保全師，愈於三爻之覆敗者遠矣，故「無咎」也。

《象傳》曰「未失常也」，謂不違「左次」之常道。

古語所謂見可而進，知難而退，軍政之善也。若可進而退，何得無咎？

《易》之發此義，為後世行軍不量力而妄進者誡。

【占問】

*   問家宅：四出［坎］［坤］，［坤］西南，是宅必朝西南。
    吉事尚左，是宅逼近東方，青龍主喜，吉無咎也。
*   問功名：凡官職下降稱左，所謂左遷是也。曰「左次」，吉。
*   問營商：右高左下，次亦為下，占此爻，知真貨財必非高品。
    然貨雖次，尚可獲利，故曰「未失常也」。
*   問婚姻：男尚右，女尚左，爻曰「左次」，或者入贅於女家乎？然贅亦無咎。
*   問疾病：按春生於左，得其生氣，疾必無咎。
*   問六甲：生女。 

【占例之56】

余在熱海會陸軍中將某，陸軍少將某來游，為審傍艦歸港過遲，占其吉凶如何？

筮得［師］之［萃］。

爻辭曰：「六四，師左次，無咎。」

斷曰：

［師］者，以一陽統五陰，眾陰從一陽之卦也，故曰［師］。
六四以在陰位，退避戰地而休息，爻曰「無咎」。
《象傳》曰「未失常也」者，謂其如平常而無事也。

今占畝傍艦得此爻，師即軍艦，「左次」者，有暫退航路之外，而休泊之象；
「無咎」者，補過之義，謂修繕艦體，
想是此艦，現在碇泊而修理艦體也，不可不速探而謀救助。

來月為第五爻之時，其辭曰「長子帥師，弟子與屍尸」，
長子即大夫，可保無事，弟子謂艦中雜役，恐有災害。

又此爻外卦變則為［震］，［坎］水之上，見［震］木之浮，亦可知艦體之無事也。

此占一時流傳於世，其後以不得該艦蹤跡，政府定為沉沒者，
征保險金百三十萬元於法國保險會社，以救恤金給我海軍士官及水夫等同艦者之遺族。

余占往往歷數年而經驗，百占百中，未嘗或失。
唯《易》三百八十四爻之活斷中，獨［水雷屯］之上爻，嘗不用辭，用變而偶誤也。
又此爻雖受不中之評，或由探索之未至邪？

又兩月間無事，而其後遭遇事變，亦不可知，故此占尚在中不中之間。

如此爻，非當今淺學之士所可容喙，後世有篤志《易》學如余者出，始可判斷其是非矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，田有禽，利執言，无咎，長子帥師，弟子輿尸，貞凶。**

**《象****傳****》曰：長子帥師，以中行也，弟子輿屍，使不當也。**

「田」者，藝竹禾之地；「禽」者，鳥獸之總稱。

「田有禽」者，謂有禽獸來害稼，猶言寇賊來害人民也，故驅逐之，捕獲之，
不可以不保持防禦也。

此爻五居尊位，其德柔順，見有寇賊來犯，執言下命，委任將帥，以主征伐，
故曰「利執言」。

此爻互卦，變則為［艮］，［艮］為手，又為執，即「執言」之象。

九二秉剛中之德，上承天寵，奉辭討罪，所謂「師出以律」，必有功也，故曰「無咎」。

奈何既任長子帥師，復任弟子，以分長子庂權，是六五之君，信任不專也。

長子指九二，弟子指六三。
蓋九二剛中有才，其出師也，紀律嚴明，故吉；
六三陰柔不中，無智無謀，是以一敗塗地，輿屍而歸，故曰「長子帥師，弟子輿尸」。

此長子即《象》辭所謂「大人」也。

自《象》稱之曰「大人」，自君命之曰「長子」。

《纂言》曰：「凡次子以下，皆長子之象，曰弟子。」

此卦九二為主帥，六二六四分將一軍，
舉九二六三，不及六四者，以九二大吉，六三大凶，六四能不失其常，故「無咎」也。

「貞凶」者，謂命將出師，必宜擇賢而任，所謂「貞」也，反是則雖貞亦凶。

此「貞凶」二字，包括一章之要。

此爻因彼來寇，而我討之，是曲在彼也，是以「無咎」。

《象傳》「以中行也」者，謂九二之長子，具中行之才德，能奏征討之功也；
「使不當也」者，謂六三陰柔不中之弟子，失律喪師，是任使之不當其才也。

【占問】

*   問營商：爻曰「田有禽」，猶言農有穀，商有利也。
    「執言」者，謂約證之券也。在商業一道，總宜以老成練達者為主，則利，否則凶。
*   問家宅：此宅想是立約新售者，利在長房，不利眾子。
*   問功名：知其人才能素著，有一朝獲十禽之技，然要在德長於人，若德劣於物，雖正亦凶。
*   問婚姻：「有禽」者，尊雁之儀；「執言」者，媒妁之書。所約之婚，當以長子長女為吉。
*   問六甲：生男，是［震］之長男也。 

【占例之57】

明治十八年(1885)一月，余以避寒游浴熱海，時有朝鮮京城之變，政府將對清廷有所詰責。
朝野汹汹，人皆注目使任之誰屬，並論辯之何如。
余為之占其使命之任，筮得［師］之［坎］。

爻辭曰：「六五，田有禽，利執言，无咎，長子帥師，弟子輿尸，貞凶。」

斷曰：

「田有禽」者，謂禽來害我禾稼；所謂「長子帥師」者，或者長州男子任其選乎？
一曰「長子」，一曰「弟子」，皆使任之人也。

當今廟堂中，稱老練政事家者，莫如伊藤伯，伯者長州之男子也，「長子」之占，其在此人乎？

今回之談，依「帥師」之言考之，其實際原期平和，
然亦不可不預整備，非我有和戰兩備，意到底難講平和。

此議實一大關係，若讓卻一步，其破裂也必矣。
能彌縫之，使兩國不陷於厄難，唯在遣使得其人而已。

伊藤伯而當此大任，緩急得宜，必能平和於樽俎之間，毋复疑慮，故曰「以中行也」。

「中行」者，《易》之所尚，謂能守中正，得其宜也，即讚美之言。

若以他人任之，恐有「使不當」之虞。
一「使」字，是民命之生死，國家之安危所繫，由其當否，不吉凶成敗，實有霄壤之別。

今得此卦如此，得《易》之垂誡深矣。現卻未可詳說，惟推察爻辭，可知其吉凶也。

未幾伊藤伯果膺遣清大使之命。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，大君有命，開國承家，小人勿用。**

**《象傳》曰：大君有命，以正功也。小人勿用，必亂邦也。**

「大君」指六五之君。
「有命」，謂論功行賞。
「開國」，謂新封建諸候也。
「承家」，謂使之為卿大夫也。

此爻外卦變則為［艮］，［艮］為門闕，有家之象；［坤］為土，有國之象。

上爻居上卦之極，在［師］武功之終，即戰定功成，凱旋行賞之時也。

九二主帥，首功也以「開國」封之；六四「左次」，與有功也，以「承家」賞之。

六三以柔居陰，輿屍敗北，是小人也，誡勿復用。

上六在大君左右，於師無所事，然在內而參贊王命，以盡將將之道，功亦大焉，故賞亦同之。

審其功之大小，辨其罪之輕重，賞必公，罰必行，是皆大君之命也，故曰「以正功也」。

若夫匯緣以邀功，遮飾以免罪，則非九五之命，是失其正矣。

至於小人在軍旅中，或以馳驅而效力，或以勇敢而獲勝，未始無功也。 但當賞以金帛祿位，不可使「開國承家」以杜後患。 《象》曰：「小人勿用，必亂邦也。」誡之深矣。

此爻居上卦［坤］之極，伏卦為［乾］，大君之象。
下卦［坎］為盜，盜即小人，故以「勿用」警之。

【占問】

*   問家宅：爻曰「大君有命，開國承家」，知是家必是閥閱巨室也。
    「小人勿用」為其後嗣誡也。
*   問營商：上六辰在巳，得［巽］氣，［巽］為商，「近利市三倍」，此家必由商業興家。
    ［巽］又為命，爻曰「大君有命」又將因富致貴，家道日隆。
    但因富生驕，比昵小人，所宜戒也。
*   問功名：上六居卦之終，謂當論功用賞之時，正見功名顯赫。
    在［震］之長子，自能克家，惟［坎］中男為不可用也，故曰「小人勿用」。
*   問婚姻：［師］三至六為［坤］，［坤］，妻道也。
    爻曰「開國承家」，兩姓俱是巨室，曰「大君有命」，媒妁必是貴人。吉。
*   問六甲：生男，主貴。 

【占例之58】

某貴顯罹胃癌之病，余訪問之，適有元老院議官三人在坐。
議官問余曰：「此君維新際與元老諸公，同有偉功，他人俱邀爵位恩典，此君獨未得其榮，
今患大病，恐罹不測，我輩以朋友誼，將以此有請于君，未知得達其願否？請占一卦。」

筮得［師］之［蒙］。

爻辭曰：「上六，大君有命，開國承家，小人勿用。」

斷曰：

此公有功於國家，人之所知，朝廷必有以酬之，固不俟言。

今此卦曰「大君有命」，知爵位之賜，即在此數日內也。

後果六日，承賜男爵恩典。

【附言】

六十四卦中，［師］［比］［同人］［大有］［隨］［蠱］［漸］［歸妹］八卦，
謂之「歸魂」，人若占命數，而得卦，上爻為命盡之時。

《繫卦傳》曰：「原始反終，可知死生之說。」由此卦而知其終也。

蓋人之生，有「正命」「非命」之別。

心魂之依附肉體，譬如人身之寄寓家宅也； 心神脫離肉體，猶家宅之借限已滿也，魂去身死，謂之「正命」。

限期未滿，或家宅破壞，遂臻疾病，其他非常災眚，肉體己殪，心魂遁絕者，謂之「非命」。

欲救此非命之死，恐良醫亦無可如何也。

三百八十四爻中，得正命而死者，唯此八爻而己。

嗚呼！人之死生，亦可哀矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
