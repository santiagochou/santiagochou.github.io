《高島斷易》25-無妄

[![=25天雷無妄](http://upload-images.jianshu.io/upload_images/6831688-cd8c316f6c3ae515..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001520) 

****無妄，誠也。是即《中庸》「至誠無息」之謂也。****

****《序卦》曰：「復則不妄矣，故受之以無妄。」****

****蓋無妄之誠，天之道也；復而無妄，此為「誠之」者，人之道也。****

****為卦［乾］上［震］下，［乾］健也，［震］動也，健而動，動合夫天也，
「合乎天」即「誠」也。 ****

****古聖經傳皆言「誠」，「無妄」二字，獨見於《易》。****

****朱子解《中庸》「誠」字，謂「即真實無妄」，而解《易》「無妄」，謂「即實理自然」。****

****要之理之「出於自然」者，「天」也，
「天」即「誠」也，「誠」即「無妄」也，其旨一也。****

**无妄，元亨，利貞。其匪正有眚，不利有攸往。**

****「元亨利貞」，是謂四德，惟［乾］全具，餘卦曰「元亨利貞」者，皆從［乾］來也。****

****「元亨利貞」，統言之，一「正」而已，「正」則「無妄」矣，
故曰［無妄］「元亨利貞」，此乃自然之實理。****

****受之於天，不容間以一亳私意，間以私意，即非正矣，非正則妄，妄必多過，故「有眚」也。****

****既已無妄，不宜妄有所往，故曰「不利有攸往」。****

**《彖傳》曰：
无妄，剛自外來，而為主於內。動而健，剛中而應。大亨以正，天之命也。
其匪正有眚，不利有攸往，无妄之往，何之矣？天命不祐，行矣哉。**

******此卦內［震］外［乾］，「剛」，［乾］也。
「剛自外來，而為主於內」，［無妄］以初九為卦主，
［震］初九剛從［乾］來， 故曰「剛自外來」，就內外卦而言也。******

******動在下，健在上，「動而健」，是動之得其健也。******

「剛中而應」，謂二五也，
九五陽剛中正，即無妄之天，
六二復以居中得正應之，是應之得其正也。

凡《彖傳》言「大亨」、即「元亨」，「以正」、即「利貞」。

［乾］之四德，天之命也，天之所命者，「誠」也、「正」也，即「無妄」也。

命得於天，天必知之，攸往咸宜，吉無不利矣。

「其匪正」，則是自背夫天之命也，天必不能保之，行將何往？

更有所往，往即入於妄矣。妄則逆天，逆天則天不知，亦安見其可行哉！

《程傳》釋「匪正」二字，謂雖無邪心，苟不合正理則妄，
知「匪正」與「不正」，迥乎各別。「正」與「匪正」，其辨甚微。

「其」字指三上言，三之「災」，上之「眚」，其失甚細，
「匪正」二字，正當體認。 

以此卦而擬人事，蓋此［無妄］之誠，與生俱來，渾然無私，即所謂「天命之性」也。

卦自［復］來，［復］秉［乾］陽一畫，以為「天地之心」。
「天地之心」，即［無妄］之真元也，「元亨利貞」者，即此一心。

自古聖人，必如堯舜之「執中」，湯之「用中」，孔子之「時中」，
斯可謂「大亨以正」，渾全天命者也。

下如顏子之己而待克，禮而待復，猶藉人為，其於無妄，尚未達一間耳。

此外不必顯背夫理，即於理稍有所偏，如動而過動、健而過健、剛而過剛，
往失其正，即此有眚，天不我知，往必無可往焉，至此而人事窮矣。

卦體內［震］外［乾］，［震］、動也，
蓋教人以動合天，動以天則為無妄，動以人則妄矣。 

《易》之垂誡著明，六爻之辭，皆取任乎天者也，違即有咎。

初爻備卦德之全，行無不吉，志無不遂也。

二爻循當然之理，利本不計，往亦無心也。

四爻則剛而無私，守之必貞，咎自無也。

五爻則中而又正，如其有疾，可「勿藥」也。

惟三上兩爻，不免近於妄矣。
三之「災」，是牽於「得」而來也；
上之「眚」，是窮於「行」而得也。

此即《彖》所謂「非正有眚」者矣。

蓋觀於初、二、四、五四爻，以人合天，吉無不利；
觀三上兩爻，幾微不謹，過即隨之。

為聖為狂，爭此一間，人可不知所勉哉！

以此卦擬國家，蓋所謂「無妄」者，即唐虞授受，危微精一，千古治統之真傳也。

得之則治，失之則亂，全在大君真實無妄之一心耳。

為卦內［震］外［乾］，［乾］君也、天也，［震］動也、行也。

［乾］以君合天，是以健而剛；［震］動而能行，是以往有吉。

古之帝王恭已南面，無為而治者，惟在此善承夫天命也。

故以此而茂對天時，而時無不顧，以此養育萬物，而物無不生。

時一無妄也，物一無妄也，以無妄對之，以無妄育之。

先王法天以行政，一如雷行天下，任時而動，即在無妄之中而已。

苟有行焉，而稍不合於正也，則天不我佑，其何以行之哉？其何以為政哉？

統觀六爻，勸誡昭焉：

初爻是溫恭充基，誠至而物自化也，故曰「無妄，往吉」。

二爻是不言而信，不動而敬，不期治而自治也，故曰「利有所往」。

三爻，是有意求治，轉得此而失彼也，故曰有災。

四爻，是剛柔相濟，為能久於其道也，故「無咎」。

五爻，是以道自治，不待以亂治亂也，故曰「勿藥有喜」。

上爻，是好大喜功，行之有過也，故曰「無攸利」。

為國家者，保其無妄，袪其「匪正」，健而能動，剛而得中，
庶幾四時行、百物生，應天順人，德美化行，「大亨以正」，而天下治矣。

通觀此卦，上［乾］下［震］，動合夫天，剛而得中，故名曰「無妄」。

「無妄」者，「渾全實理，絕無意外期望」之謂也。

是以循其實理之自然，則往無不利；出乎實理之所非，則動必得咎。

雖禍福之來，亦有不測，
福自天降，天所佑也；
禍而天降，如六三之災，九五之疾是也；
禍而自致，則「匪正」之「眚」是也。

六爻中，言「吉」、言「利」、言「災」、言「疾」、言「喜」、言「眚」，皆所謂禍福也。

初爻為卦之主，渾全元善，故「吉」。

二爻循乎自然，不假造作，故「利」。

四爻止所當止，守之以恆，故「無咎」。

上爻居卦之終，極而復動，故「有眚」。

凡爻象，初動者必終靜，初靜者必終動。

此卦初「往吉」，二往利，皆取其動也；
三「災」，四「貞」，五「疾」，皆勉其守而勿動也；
上「有眚」，則戒其動之窮也。

卦體［乾］健［震］動，故初象多動，動極反靜，故終必靜也。
知夫此，可以談［無妄］之卦。 

**《大象》曰：天下雷行，物與无妄，先王以茂對時育萬物。**

「天下雷行」，陽氣勃發，鼓動萬物，萬物與之共動，
蟄蟲振，草木萌，有翼者飛，有足者走，無不勃然發育，各正性命，而無有差妄，
謂之「物與無妄」。

法天之象，以茂對天時者，布順時之化，
以養育萬物者，贊生物之功，使時行物生，物物各全其所與，春生養長，咸得其宜，
斯吾心中之萬物皆備，而天下之萬物並育。此所謂「盡性盡物」也。 

【占問】

*   問時運：目下運得其時，百事咸宜，吉。
*   問商業：正如大旱望雨，響雷一聲，人人翹望。貨物一到，無不旺銷，百般獲利，大吉。
*   問家宅：此宅中時有作響，但無忌礙，屋運甚旺，人口繁盛，吉。
*   問戰征：有風雷席捲之勢，務須正正之旗，堂堂之陣，若欲以詐取勝，反恐有禍。
*   問疾病：是胸有積物，動而未化，宜隨時運動，物自消化，「勿藥有喜」。
*   問行人：現時已動身，即日可歸。
*   問婚嫁：兩家素有往來，門楣相對，大吉。
*   問六甲：生男，臨時安產，吉。
*   問失物：或鼓旁，或磨下，或井臼之側，尋之可得。
*   問天時：一雨即晴。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，无妄，往吉。**

**《象****傳****》曰：无妄之往，得志也。**

初為內卦之主，［震］初之剛，自［乾］而來。故《彖傳》曰「剛自外來」。

初陽始生，誠一未分，不雜復起，率性而動，動罔不臧，以其動合乎天也。
由茲而往，往無不吉焉，故曰「往吉」。

《象傳》曰：「往，得志也。」 誠無不通，志無不遂，故往而得志也。

【占問】

*   問時運：目下吉，但宜出而有為，不宜固守家居。
*   問商業：利行商，不利坐賈。
*   問家宅：宜遷居，吉。
*   問戰征：宜進攻，吉。
*   問疾病：宜出外就醫，吉。
*   問行人：或有事他往，吉。
*   問六甲：生男，來月可產，吉。
*   問婚姻：贅婿吉。
*   問失物：宜往外尋之。

【占例之189】

角觝士毛谷村六介者，土州人，體格肥大，重量三十貫餘。

明治十七年(1884)某月，余與友人某氏，見角觝士於兩國回向院，
友人特愛毛谷村，請占其進步。筮得［無妄］之［否］。

爻辭曰：「初九，无妄，往吉。」

斷曰：

此卦上［乾］下［震］，［乾］為父，［震］為長男，有上體大而健，下體小而弱之象。

又［震］為足，初爻變［震］體敗，必主足疾，恐此人傷足。

下爻六二曰「不耕獲，不菑畬」，是農而廢其業也。

由是觀之，力士明年殆將廢其角觝，而轉就他業矣。

翌年，明治十八年，六介果折足而轉就他業。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，不耕穫，不菑畬，則利有攸往。**

**《象****傳****》曰：不耕穫，未富也。**

［乾］為郊野，［震］為禾稼，故爻取農象。

耕而有獲，菑而有畲，原非意外期望；
然以耕而期獲，以菑而期畲，心有期望，無妄之望，即是妄也。

爻曰「不耕獲，不菑畲」，
謂當耕則耕，耕未嘗有心於獲，宜菑則菑，菑未嘗有意於畲，任乎先天，不假後起，
猶之謀道者非為干祿，修德者非為求名，盡其在我，不計外來。

如是則為［無妄］，［無妄］則「利有攸往」，言無妄心，自無妄行，則往無不利也。 

《象傳》曰:「未富也。」謂二爻居柔得正，中虛無欲，未嘗有心於富也。
未富而不妄意於富，此即所謂［無妄］也。 

【占問】

*   問時運：目下運得其正，自有意外財餉，大利。
*   問商業：不謀而獲，卻得大利，吉。
*   問家宅：此宅想是承繼之產，或為人經管莊舍。
*   問戰征：前途倒戈，有不勝而勝之象。
*   問疾病：「勿藥有喜」。
*   問婚姻：是招贅之親。
*   問行人：在外得利，一時未歸。
*   問六甲：生女。

【占例之190】

明治十四年(1881)一月，余浴於熱海，同浴者有華族島津公及成島柳北等，暇時相與攀談。 既而大隈、伊藤、井上諸君亦來浴，時大隈君顧眾曰：
「方今俄清兩國互爭境界，兩國派出委員，議論不決，和戰未定，各國之所注目也。
高島氏幸為一占。」余乃應命，筮得［無妄］之［履］。

爻辭曰：「六二，不耕穫，不菑畬，則利有攸往。」

斷曰：

清為我鄰邦，以內卦充之，外卦為俄。

［無妄］內卦為［震］，［震］為木，譬猶木槌；外卦為［乾］，乾為［金］，譬猶巨鐘。

今觀清國政府，力尚不足，以清拒俄，譬猶以木槌叩巨鐘，巨鐘依然，而木槌早已摧矣。
故知清必不抗俄，必以和議結局也，明矣。

爻辭曰：「不耕獲，不菑畬」，俄之利，清之災也。

一時座客，或拍手讚歎，或疑慮不服。

後果占如此，使疑者亦服焉。

【占例之191】

東京青山有一富商，自二三世來，分為本末兩家。
末家常守勤儉，家業益昌；本家不善治產，遊惰相承，家業凋落。

末家雖屢屢分金相助，如運雪填井，其消立盡。

本家計窮，竊欲吞末家之產，召喚末家主人相商曰：
「汝家之所有，非汝家所自有也，曩時曾從我本家分而與之也。
今本家困乏若此，汝盍歸還之乎？汝其了此意乎？」

末家主人驚愕，雖百方苦陳不聽。本家主人，以事不諧，將欲訟之官。
末家主人，就余請占其吉凶。筮得［無妄］之［履］。

爻辭曰：「六二，不耕穫，不菑畬，則利有攸往。」

斷曰：

此卦上［乾］下［震］，［乾］為金，［震］為木，
金為本家，木為末家，末家持木，以擊本家之金，末家必不勝。其理昭昭也。

爻辭曰「不耕獲，不菑畬」，耕者必獲，菑者必畬，常也。
今曰耕而不獲，菑而不畬，雖為理之所無，往往為事之所或有。

以君家數代勤儉，貯蓄財產，一旦拱手而償諸本家，固屬心之所不甘，故曰「無妄災也」。

今既得此占，宜如其意而讓之，獨懷資金，另興一家。
爻曰「則利有攸往」，君從此孜孜勉勵，當必再致繁昌也。

末家主人，果從余言，舉財產讓之，另開一戶，勵精家業，未幾又獲興起。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，无妄之災，或繫之牛，行人之得，邑人之災。**

**《象****傳****》曰：行人得牛，邑人災也。**

「無妄之災」，謂非己之所致而災，天數之災厄，或有不可免也。

六三位不中正，故事出意外，有如「或繫之牛」。
「繫」者，而曰「或」，原不知為誰氏之牛也。

「行人」，行路之人也，見其牛以為無主也，而竊得之。

在邑之人，未之知也，而捕者則必就邑人而詰之，是邑人無故而受災也，
即所謂「無妄之災」也。

三至五［離］(/*??)，［離］為牛，
下互［艮］，［艮］為拘，上互［巽］，［巽］為繩，有繫牛之象。

［乾］健行，象行人，［震］為守，象邑人。

［乾］之行，至上止，上為行人，故上曰「行有眚」，是得牛而遭眚也。

［震］之守，屬於三，三為邑人，故曰「邑人之災」。

上得其牛，而三罹其災，是三為「無妄之災」。

上之《象》曰「窮之災也」，上乃自致之災，所謂自作之孽也。

《象傳》曰：「邑人災也。」此意外之災，唯順受焉而已。

【占問】

*   問時運：目下運值尷尬，防有意外之事，宜謹慎。
*   問商業：防他人占利，而已反耗財。
*   問家宅：此宅恐為外人侵佔。
*   問戰征：行軍得勝，守軍防有損敗。
*   問疾病：此病死是外來人傳染，可慮。
*   問行人：歸則歸矣，恐家人有災。
*   問婚嫁：宜與遠人結親，吉。
*   問失物：已被行人拾去。

【占例之192】

一日友人某，突然來訪曰：「僕近與朋友某，共計一商業，書來約今日會晤，
今忽以家事混雜謝絕，其中或有變計乎？請勞一筮。」筮得［無妄］之［同人］。

爻辭曰：「六三，无妄之災，或繫之牛，行人之得，邑人之災。」

斷曰：

爻辭謂：「或繋之牛，行人之得，邑人之災。」，
按［離］為牛，亦為女，觀此知其家必有遠來親友，以婦女寄托也。

此女像取［離卦］，必有離絕之事，且［離］為孕，或婦女已懷孕矣。

「行人之得」，是與行人而皆奔也，在某住所，非畜牛之地，故知其必為女也。

「繋」者，即寄託之謂也，「邑人」者，即君之友也。
然此友受此女之寄，所謂「邑人之災」，恐難免矣。

某所稱家事混雜，殆即此歟？

友人驚余言奇異而歸，後數日，來謝曰：過日占辭，不誤一語，悉合事實。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，可貞，无咎。**

**《象****傳****》曰：可貞，无咎，固有之也。**

四陽剛而居［乾］體，剛而無私，無妄者也。

然位當上下之爻，初［乾］陽剛猶柔，恐固守未定，或有偶涉於妄者乎？
故誡之曰：「可貞。」

蓋以［乾］之健，乘［無妄］之體，更當以［乾］之貞，葆［無妄］之誡。

斯無妄之理，靜以存之，固以守之，自無過失矣，故曰：「無咎。」

《象傳》曰：「固有以之。」無妄之心，即天心也。

秉於生初，非由外鑠，故曰「固有」也。

【占問】

*   問時運：目下氣運平順，循分則有獲，妄動則有咎。
*   問商業：堅守舊業，自然亨通。
*   問家宅：此宅本是祖基，宜永保之，毋墜。
*   問疾病：此時宜安靜調養，來月「勿藥」而癒。
*   問行人：一時未歸，在外無咎。
*   問六甲：生男。
*   問失物：必可復得。

【占例之193】

某貴顯來，請占氣運，筮得［無妄］之［益］。

爻辭曰：「九四，可貞，无咎。」

斷曰：

四近尊位，德秉乾剛，正合貴顯身位。今占得第四爻，曰「可貞無咎」。

在貴顯德位俱優，功業素著，無復絲毫妄念；
恐民在下，有以妄動干進，全在貴顯堅貞而鎮定之，得「無咎」也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，无妄之疾，勿藥有喜。**

**《象****傳****》曰：无妄之藥，不可試也。**

「疾」猶災也。五動體［坎］，［坎］為疾，故曰「疾」。

疾之來也，有由自致者，有因天時而非自致者，非由自致而疾者，即所謂「無妄之疾」也。

「無妄之疾」，如在天為日之食，風之暴，雨之淫，雷之迅，皆一時陰陽之偏，
偶觸而來，時過則平，未可以藥救也。

故曰「勿藥有喜」。「有喜」，謂疾去而為喜也。
當疾之時，以藥治之耳，五爻剛中得位，天德全，無妄之至者也，復何遺憾？

爻之取象於疾者，蓋以湯之幽夏台，文之囚羑里，或有為盛德之累者焉。

此則謂「無妄之疾」也，順以守之，禍患自釋，即「勿藥」之義焉。

《象傳》曰：「無妄之藥，不可試也。」

「無妄之疾」，本非真疾，藥之反成疾矣，故曰「不可試」，慎之至也。

【占問】

*   問時運：目下氣運當正，意外之事，不必介意，全乎在我而已。
*   問商業：凡一時物價，無故上落，皆無害商業，過時自平，切勿擾動。
*   問家宅：防有風摧雪壓、傾圯之患，然無大害，致有喜兆。
*   問戰征：防軍隊中有時疫流行之患，宜潔淨營屯，勿妄用藥，無咎。
*   問行人：恐中途有涉意外之事，然即歸來。
*   問訟事：有意外牽涉，不辯自釋。
*   問六甲：生男。
*   問失物：不尋自得。

【占例之194】

明治二十二年(1889)，占某貴顯氣運，筮得［無妄］之［噬嗑］。

爻辭曰：「九五，无妄之疾，勿藥有喜。」

斷曰：

五爻陽剛中正，下與二應，可謂［無妄］之至者也。

今占得此爻，知某貴顯德高望隆，復有何病？
但道高招謗，或遭意外之嫌，是即「無妄之疾」也。

宜勿與辨，逾時自釋，若一為計較，轉致多事，故曰「無妄之疾，勿藥有喜」。

某貴顯不用此占，遂釀紛紜，翌年遂罷職閒居。

【占例之195】

明治十五年(1882)八月，余弟德右衛門，患大腸痞結，聘醫師守永某，乞診服藥，數日不癒。
某曰：是非施截解術，不可治也。謀之佐藤國手，余復為占施術之適否？
筮得［無妄］之［噬嗑］。

爻辭曰：「九五，无妄之疾，勿藥有喜。」

斷曰：

「無妄之疾」，非自致也。今弟之疾，亦自然而發，非關自致。

爻曰「勿藥有喜」，蓋為不假人治也，是宜安養任其自然，
三周間（震之數為三八）後，必可癒快。

後服補藥，不復施術，三周後，果得痊治。

【占例之196】

占明治三十年(1897)海軍之氣運，筮得［無妄］之［噬嗑］。

爻辭曰：「九五，无妄之疾，勿藥有喜。」

斷曰：

無妄全卦，卦德為真實無妄，括言之曰正。
《彖》辭曰「非正有眚」，眚災害也，故《說卦》曰「無妄災也」。

今占得五爻，曰：「無妄之疾，勿藥有喜」。
「無妄之疾」猶言意外之災也，恐海軍中於九十兩月中，必有非常之驚異也。
此非關人為，實由天意，非可強也。

後橫須賀鎮守府長官相浦中將，巡見北海道炭山，余在汽車相晤，告以此占，中將如不介意。

然至九月，聞扶桑艦沉沒豫海，占兆乃驗。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，无妄，行有眚，无攸利。**

**《象傳》曰：无妄之行，窮之災也。**

上爻陽居卦之終，為［無妄］之極，極而復行，行必有眚，有何利焉！

《彖》辭所謂「非正有眚」，蓋指上也。

上與三應，三為「邑人」，上為「行人」，
三之災，自上致之；三既被災，上豈能無眚乎？ 

《象》曰「窮之災也」，位已上窮，復欲進行，是窮極而為害也。

【占問】

*   問時運：好運己終，宜安守勿動，動則終凶。
*   問商業：歷來貿易，頗稱得利，茲值歲終，或當時令交換之際，宜暫靜守，切勿再進，防有損耗。
*   問家宅：此雖舊宅，居之則吉，慎勿他遷，遷則有眚。
*   問戰征：地步已極，不可復進，進則有害。
*   問疾病：必是老年，宜頤養自適。
*   問行人：即日可歸，歸後切勿出行。
*   問六甲：生男。
*   問失物：恐窮追不得。

【占例之197】

每年一月，余必避寒於熱海。
明治二十二(1889)年一月，靜岡縣知縣關口隆吉君偶巡迴縣下，同宿湯戶某家。
關口氏為幕府舊士，嘗學於昌平校，夙具才學，維新之際，五棱廓將帥之一也。
氏索余占當歲運，筮得［無妄］之［隨］。

爻辭曰：「上九，无妄，行有眚，无攸利。」

斷曰：

異哉，何其爻象之凶也！

《說卦》曰「無妄災也」，「災」謂天災也。 爻辭曰「行有眚，無攸利」，觀此爻象，恐於行路中，忽遭禍變。

「眚」，損也，必身體有大損傷。

《象》曰「窮之災也」，言災害之至極也。

余就占象直言，吉人天相，君勿過慮，慎之而已。關口氏聞之，面為失色。

後見新聞報道，阿部川城之越間汽車衝突，關口知事被傷，政府聞之，遣侍醫偌藤橋本醫治。

余閱報驚曰：果哉關口君，竟罹「無妄之災」！愈感《易》之神知，悚然者久之。

一日得靜罔警部長相原安次郎氏來函云，知事被災，果應熱海之占，不堪敬服。
今欲再占知事之生命如何，煩為一筮回告。筮得［泰］之［大畜］。

爻辭曰：「上六：城復於隍。」

《象傳》曰：「城復於隍，其命亂也。」

斷曰：

［泰］為天地之交泰之卦，今占得上爻，是［泰］之將終，轉而為［否］之時。

「城復於隍」者，傾斃之象；「其命亂」者，謂命之不全也。即以此旨答之。

時見者多怪余斷之凶，曰：「據醫師診斷，有回生之兆，是新聞所報也，貴斷毋乃過乎？」
余曰：「諸君有疑，請俟諸他日。」

未幾，關口氏訃告至，於是當時諸君皆感服《易》占之妙用。

後復晤相原氏。氏曰當時得子返書，已知事不起。
懷書往訪，知事謂余曰：今春熱海之浴時，高島氏占象，預誡余之遭難，果若此，殆天命也。
近得醫治，言可回生，尚為幸耳。

余因嘆息，不忍以貴占出示。

談及當時車變云，此日知事至靜岡停車場，適將發鐵石雜車，
知事急麾之，驛吏命暫停，使知事乘之。

迨行二里餘，至鐵路屈曲處，忽前面汽車驀地駛來，與之衝突，
轟然一聲，積載貨物，悉飛天外，乘客中即死一人，負傷二人，知事其一也。

余本同行，因知事心急，單身乘車，余未知之，得免於禍，幸哉！

翌年春，晤關口氏養子某於熱海，曰：
「亡父平素語足下《易》學，去歲熱海歸，
每閒居讀君《易》斷，至［無妄］一卦，常三復不已。」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
