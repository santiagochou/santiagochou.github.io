《高島斷易》13-同人

[![=13天火同人](http://upload-images.jianshu.io/upload_images/6831688-d72e6435503b4a1b..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000618) 

**［同人］一卦，離下乾上，故合為「**☰☲」明上際溥見之象。

［乾］天也；［離］火也。天氣上升，火性炎上，與天同也，故為「同人」。

按［同人］之卦，上承［否］，天地不交為［否］，上下相同為［同人］。

蓋與［否］相反，而足以相濟，故雖同道相與，乃能濟否也，是卦之所以次［否］也。

**同人於野，亨。利涉大川，利君子貞。**

****［同人］之道，要在廣遠無間，中外如一，斯謂之「大同」。****

****「野」謂曠野，取遠與外之義；
「天」、「天野」，則上天下地，空闊無際，無所替其私心，斯物無不應，人無不助，
故「亨」。 ****

****心無私欲，則地無中阻，無往不利，雖大川亦可涉。
但「同」亦分公私，合我者同，不甘者異，是小人之黨也，非同也。****

****要必公正無私，渾然天心，雖千里之遙，千載之後，志無不合，道無不同，
故曰「利君子貞」。 ****

**《彖傳》曰：
同人，柔得位得中而應乎乾，曰同人。****同人曰。** **同人於野，亨，利涉大川，乾行也。
文明以健，中正而應，君子正也。** **唯君子為能通天下之志。**

****《彖》以卦體釋卦義。
柔謂六二，乾為九五，六二以柔居柔，得位得中，以應九五，故曰「應乎乾」。****

****「乾」者、健也，健而能行，足以濟險，故曰「利涉大川，乾行也」。****

****「文明」者，［離］之象；「剛健」者，［乾］之德。
二五皆中正，得以相應，君子之道也，故曰「君子正也」。****

****君子心公，公則天下感之；君子道正，正則天下化之；
遐邇一體，上下同德，則天下之志皆通矣。
惟君子能之，故曰「為君子為能通天下之志」。****

****以此卦擬人事，全卦五陽一陰，六二一爻，以陰居陰，位得中正，為內卦之主，上應九五。****

****全卦之象，恰如以一女居五男之中，
以一女對五男，寬裕溫柔，周而不比，眾陽和悅，而同心合意，天下皆通。****

****「同人，柔得位得中而應乎乾」，不曰「應九五」，而曰「應乾」，
可知不專應九五一爻，而遍應眾陽，為「能通天下之志」也。****

****凡天下之事，以一人獨成則難，與人共成則易，
而與人之道，有公有私，公則道合，私則道離，且以私同者其道小，以公同者其道大。****

****譬如平原，一望無垠，絕無隱蔽，是即「同人於野」之象也。****

****內卦［離］為明、為智，外卦［乾］為正、為健。
人能得夫離之明、離之智，以應乎乾之為正為健，以此而謀事，則事無不利；
以此而涉險，眾險皆可涉；即以此而交天下之人，則天下之人志無不通，是率天下而大同也。****

****以此卦擬國家，
上卦為君，至剛至健，威權赫赫，卦中之九五也；
下卦為臣，得位得中，文明有象，卦中之六二也。**** ****二與五為正應，君臣合志，正明良際會之時也。 ****

****［同人］之卦，次於［否］後，
［否］則「天地不交，萬物不通」，其要在於不能「通天下之志」，唯［同人］能通之。
通則為［泰］，是國家所以濟否開泰者，實賴［同人］之力也。****

****《序卦》曰：「物不可以終否，故受之以同人。」
可知天地不交為［否］，上下相通為［同人］。****

****是故有國家者，君得其位，又當得其剛之中；臣得其位，又當得其柔之中；
庶幾剛柔相應，上下合志，雖大川之險而可涉，天下之志而能通。 ****

****且六二之臣，不特上應九五，又必比合初、三、四、上諸陽，
一心一德，同朝共濟，體離之明，法乾之行，出以至正，不涉偏私，
斯天下之人，正者感而通，不正者亦化而通，安往而不通，即安往而不同哉！****

****通觀此卦，上卦為［乾］，下卦為［離］。
［離］本［乾］也， ［坤］交於中而生［離］，其象為火。**** ****蓋［乾］本元陽，火者、陽之真氣，與［乾］同體，故曰「同」。****

天之生人，耳同聽，目同視，口同味，心同覺；
一人之所是，萬人同以為是；一人之所非，萬人同以為非；
親者同愛，長者同敬，人雖至愚，此心此志，無不同也。

故孟子曰：「聖人先得我心之所同然」者也， 「天之所與於我者，不異也」。

蓋公則無不同，一涉私欲，遂致去離乖僻，不可復同，然其秉彝之良，卒不可昧也。

是天之所與於我，而其不可昧者、「離」也，不可異者、「乾」也。
故人秉離之明，行乾之健，至公無私，自然亨通，
險阻化而為平地，雖涉大川，亦無不利，是［同人］之所以「亨」也。

觀諸爻無「同」之象，蓋凡人有意求同，便涉於私，私則不同，蓋同者不言同而自同也。

初九曰「於門」，謂出外無所私昵也，故「無咎」。

六二曰「於宗」，雖中且正，以涉宗黨之私，為可「吝」也。 

九三以剛強居二五之間，強欲求同，雖伏藏三年，終不敢興，知懼，故不凶也。

九四近五，如隔墉耳，知義弗直，弗敢強攻，則為吉也。

九五剛健，應二爻明，當其未通，不勝憤鬱，一旦貫通，自覺喜悅，故曰「先號咷而後笑」也。

上九遁居郊外，無意求同，故「無悔」。

合而言之，［同人］一卦，
初上二爻，「於門、於郊」，皆在外也，故無咎悔；
二有「於宗」之吝，三有戎莽之禍，五有「大師」之患，是皆同於內，故無吉者。

蓋「於宗」不若「於門」，「於門」不若「於郊」，「於郊」不若「於野」。

總之出外則無黨援，亦無阿好，地愈遠而心愈公。
公則平，平則通，故聖人以四海為一家，中國一人為心，斯謂之大同矣。

若求同於近，雖同亦私，是以《彖》辭首曰「於野」，
且可知同人之道，當以天下為量者也。

**《大象》曰：天與火，同人，君子以類族辨物。**

此卦［乾］上［離］下，《象傳》不曰「火在天下」，而曰「天與火」，
蓋以［乾］為日，［離］亦為日 ，象相同也，故曰「天與火」，取其同也。

［乾］陽上升，［離］火上炎，性相同也，猶人生性無不相同，故曰「同人」。

君子法［乾］之健，以類其族，用［離］之明，以辨其物；
於異中求同，故族必類之；於同中求共，故物必辨之。 

凡異之不可不明辨，益知同之不容以相混也。
即此而推之，知人有善惡邪正之分，心有是非公私之判，
君子亦必當類而現之，辨而別之。

如周之與比，黨之與群，其貌若相似，其心則自別。
要必明析嚴辨，不稍假借，是異其所不得不共，乃能同其所不得不同。
此所以為同之大者也。

【占問】

*   問時運：目下大有升騰之象，且得朋友扶助，大吉。
*   問商業：直於合資會社等業，大利。
*   問家宅：得闔家和悅之象，吉。
*   問戰征：主軍士同心，即宜調兵進攻，大利。
*   問疾病：是火症也，恐醫藥有誤，宜別求良醫。
*   問訟事：防有同黨私庇，一時未可結案。
*   問六甲：生女。
*   問失物：須細細於物類中尋覓，乃得。
*   問行人：即日可歸，必與友偕來。 

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，同人於門，无咎。**

**《象傳》曰：出門同人，又誰咎也？**

初九居一卦之始，為［同人］之首也。此卦以二爻為主。
初變陰，下卦為［艮］，象門，故曰「於門」，亦不願獨同於二，故欲出門以廣交也。
門以外無所私昵，故「無咎」。

《象傳》則顛倒其辭曰：「出門同人」，顯言一出門外，天地萬物，孰不吾同？
不曰「無咎」，而曰「 又誰咎也」，
蓋無咎，第屬已言，「又誰咎」，則見門外之人，皆樂與之同，誰復得咎之者？

《易》以人名卦者，［家人］［同人］兩卦。
［家人］者，一家之人，宜位正乎內；
［同人］者，天下之人，宜志通夫外。

《易》言「出門」者，［隨］與［同人］兩卦，
［隨］曰「出門有功」，［同人］曰「出門無咎」，
皆以門內為易溺於私，門外則廓然大公矣。

【占問】

*   問時運：目下平順，宜經營出外，利。
*   問家宅：一門之內，雍雍和睦，無咎。
*   問商業：利行商，不利坐賈。
*   問疾病：宜避地調養，無礙。
*   問訟事：防有懲役之患，宜預出躲避，可以免咎。
*   問失物：須於門外尋覓。
*   問六甲：即時可產，得男。

【占例之93】

一日友人某氏來請占氣運，筮得［同人］之［遯］。

爻辭曰：「初九，同人於門，无咎。」

斷曰：

此卦為出門求友之象也。交際之道，宜與善人同，不宜與不善人同。

爻辭曰「於門」，《象傳》曰「出門」，
言出外自得同人之助，蓋在內則相與者皆親好，不能無私，私則有咎；
出門則往來者皆同與，故無咎也。

今占得［同人］初爻，知君必初次出門者也。

君可放膽做去，他日必得高位，博眾望，可預決也。

某用之，後果大得人望。如占所云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，同人於宗，吝。**

**《象****傳****》曰：同人於宗，吝道也。**

此爻以陰居陰，文明中正，而為全卦之主，卦中諸陽，皆求應二。

二與九五為正應，九五為君，居一卦之尊位，
二爻曰「同人於宗」，宗、尊也，言二得同於至尊。

在二與五，剛柔中正，時位相應，可謂盡善，但兩相親密，未免偏私，有失至公大同之量。

且三四兩爻，求同不得，見二與五，同意親密，致生嫉妒，即所以取吝也，
故曰「同人於宗，吝」。

《象傳》曰「吝道也」，道字最宜玩味，謂一時即未見吝，而己有取吝之道也。

《彖》辭以六二得位得中，曰「亨」，爻義以「同人於宗」曰「吝」，
蓋卦體主大同，爻義誡阿黨也。

【占問】

*   問時運：目下未佳，雖有相助，而相忌者多，未能百事遂意。
*   問商業：利於大宗買賣，惟須出納宜留意。得利。
*   問訟事：不利。
*   問家宅：以勤儉起家，得長子之力。
*   問疾病：有魂歸宗廟之象，凶。
*   問行人：即返。
*   問六甲：生女。
*   問失物：被拾者藏匿，不見還也。

【占例之94】

明治三年，問自氣運，與將來之方向如何。

我國維新之初，明治元年，有奧羽北越之役，二年有箱館之征討，天下之形勢未寧，
三年干戈既息，天下拭目，以望升平。

當是時余人大有所感，自以生長商家，唯汲汲謀興家業，未遑計及國事，茲幸遭遇聖代，得與貴顯諸公，朝夕面晤，深荷款遇。

在諸公毀家紓難，勤勞王事，皆維新之功臣也。
如余者得生長今日，際盛運，而於國家毫無建樹，實可耻之甚也。

茲願稍展寸長，勉力從公，冀圖深厚之報，
為此自占現時氣運，與進步之方向，筮得［同人］。

斷曰：

幕府末路，升平日久，政綱廢弛，加以外交事起，
當時君子不得其位，小人得逞其奸，上下閉塞，秩序紊亂。

於是豪傑之士，所在興起，天下翕然應之，撥亂反正，
一變否極之世，得啟今日泰平之盛，是即［同人］之卦也。

今筮得此卦，《彖傳》曰：「同人，柔得位得中而應乎乾，曰同人」。
以六二一柔得位中正，應上卦九五之中正，
是余居民間中正之地位，上與政府之政略相應，同其目的。
「柔」者，謂余本無爵位，人力柔弱。
曰「同人于野」，謂余本是在野草莽之臣也。
「亨」者，謂余之氣運與天下之大勢，悉當亨通，凡為國家創興事業，無不成功也。

按［同人］一卦，卦體則主大同，爻義則戒偏私，獨「于野」曰「亨」，
蓋宜遠取於外，不宜近取於內也。
且《彖傳》曰「乾行」，「乾行」者，自強也；
曰「利涉大川」，「利渉」者，興造舟楫也；
曰「文明以健」，「文明」者，創修文學也。

卦象所言，皆一一示余著手之方向，且教余取法海外之造作，通行于天下，
故曰「為能通天下之志」。

余既得此卦象，唯冀有輔政府劇務萬一，區區家資，遑足惜乎！

明治三年決定拋資產，先設飛腳船，便內國之運輸；次謀創鐵道；
次建設洋學校，聘教師於外國，以振教育之業；佈設瓦斯燈於橫濱港內；
至七年之冬，得成此四大創始工業。此四大工業，當時邦人，實未嘗著手，余為之創始也。

明治七年，瓦斯燈建成之日，榮邀天皇陛下臨幸，蒙賜接見。
余當時懷藏先考靈牌，冀得同觀天顏，又荷寵頒進步首倡敕語，拜受之下，榮何如之！

此卦以第五爻同人之主，以年計之，初爻至五爻，恰是五年，
今自明治三年，至七年，其間九三之伏莽，九四之乘墉，多有障礙余事業者。
然余公平無私，百折不屈，果得奏效。

然物盛必衰，勢極必變，是天理之常，余雖乘同人之運，得成厥事，
若昧人事窮通之理，知進而不知退，恐有「亢龍」之悔，
即［同人］上九誡之曰「同人于郊，無悔」。是《易》理之妙用也，其旨深矣。

迨八年，余居神奈川郊外望欣台，優游逍遙，間玩《易》理，以至今日，
爰述同人之卦義，追懷往事，附記數語。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，伏戎於莽，升其高陵，三歲不興。**

**《象****傳****》曰：伏戎於莽，敵剛也。三歲不興，安行也。**

「戎」者，兵戎也。
「莽」者，草深處也。

此卦六二，一陰居中，卦中諸陽，皆欲與同。
三爻接二最近，欲同之意尤切，然二爻中正，為九五正應，不與三同。

三爻過剛不中，性情剛暴，位居二五之間，欲用強而同之。
然懼二之中正、畏五之剛健，不敢顯發，「伏戎於莽」，以俟其機。
上升高陵，以窺其隙，至三歲之久，終不敢興，亦可見小人之情狀矣。

其不言凶者，以久而不興，故未至凶矣

《象傳》曰「敵剛」也者，謂其所敵九五剛健，自知不能勝也。 「安行」也者，「三歲不興」，亦安行乎？

［離］為甲，兵戎之象，互卦［巽］，為隱伏之象。

此卦九三、九四，不言「同人」者，兩爻共有爭奪之象，非［同人］者也。

此爻變為［無妄］，其六三之辭曰：「無妄之災，或繫之牛，行人之得，邑人之災。」
可以見其有凶咎也。

【占問】

*   問時運：目下宜潛伏，三歲後方可出而謀事。
*   問商業：宜開山林，三年後大可獲利。
*   問家宅：防有盜賊竊伺。
*   問戰征：須防敵軍埋伏。
*   問訟事：慮有意外葛藤，一時不了。
*   問失物：須於叢草中尋之，或山上草中。
*   問行人：俟三年後可歸。

【占例之95】

明治二十四年，某貴顯來請占當年氣運，筮得［同人］之［無妄］。

爻辭曰：九三，伏戎于莽，升其高陵，三歲不興。」

斷曰：

此卦有公同謀事之象，故曰［同人］。
在世間智者少而愚者多，古今皆然。
今人往往採取朝野大眾之論說，謂之公議，所云謀野則獲者是也，
故《象》曰「同人于野，亨」。

及三爻剛而不中，強欲求同，不曰「於野」，而曰「伏莽」，又自知畏懼，終久而不敢興。

其象如是，氣運可知，請俟三年後而謀之可也。

後果如此占。

☆¸.•°*”˜˜”*°•.¸☆ ★¸.•°*”˜˜”*°•.¸☆  ☆¸.•°*”˜˜”*°•.¸☆

**九四，乘其墉，弗克攻，吉。**

**《象****傳****》曰：乘其墉，義弗克也。其吉，則困而反則也。**

「墉」者，城垣也。

此爻以剛居柔，而不中正，四與二非應、亦非比，而欲強同於二，
且中間隔以九三之「墉」，並忌二五之親密，故欲「乘其墉」而攻焉。

既思九五剛健中正，攻之於義不直，於勢亦不敵，必弗能克，故不攻也。 即此轉念間，悔過而改善，乃得變凶而為吉，謂之「乘其墉，弗克攻，吉」。

《象傳》曰：「義弗克也」者，謂不自逞其強，而能反省夫義，是以吉也。
「困而反則也」者，謂不義之舉，必陷困厄，止其邪念，而反於法則也。

此卦名［同人］，三四兩爻，均有乖象。

人情同極則必異、異極則復同，猶國家之治極而亂、亂極復治也。
是人事分合之端，即《易》道循環之理也。

凡《易》曰「不克」，皆以陽居陰之爻。
唯其陽，故有訟、有攻；惟其陰，故「弗克」也。
此爻及［訟］之九二、九四，如「不克訟」，皆是也。

【占問】

*   問時運：目下宜退守弗動，吉。
*   問商業：宜壟斷貨物，待價弗售，後必獲利。
*   問家宅：宜修葺牆垣，吉。
*   問戰征：宜堅築營壘，防敵襲擊。
*   問訟事：今雖不直，後反得勝。
*   問失物：久後可得。
*   問疾病：雖凶無害。

【占例之96】

友人來告曰︰今有一業可興，請占其成敗，筮得［同人］之［家人］。

爻辭曰：「九四，乘其墉，弗克攻，吉。」

斷曰：

此卦有合眾興事之象，其事必關公共利益可知也，
九五乾之有金力者，與六二離之聽明者，陰陽相應而成事，
其間有九三九四兩爻，嫉妒其利益，於中阻撓，以謀占取之象。

足下為占事業，以爻辭觀之，知足下或羨彼之事業，謀彼之權利，將奪取而代之乎？

足下一時不露聲色，唯陰使同意者九三，為之計劃，
即爻辭所云乘墉，如乘垣而伺敵，潛伏而謀事之謂也。

然此事必難遂志，不如中止，謂之「弗克攻，吉」故《象傳》曰「困而反則也」。

後有所聞，果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，同人先號咷而後笑，大師克相遇。**

**《象****傳****》曰：同人之先，以中直也。大師相遇，言相克也。**

「號咷」者，謂悲憂之甚而啼哭也。

此爻君位，當與天下同應，若獨與二親密，非人君之道，即非大同之道也。

是以為九三、九四所嫉妒，隔絕阻撓，使不得與六二相遇，遂致興事攻事，始得相遇。

蓋其初以不遇而號咷，今得相遇而笑樂，謂之「同人，先號咷而後笑，大師克相遇」。

在五與二，剛柔相應，上下相洽，其情似私，其理本正，
故《象傳》明其「中直」，《彖傳》稱其「中正」，是師壯而得克也，豈得以私匿病之哉！

又一說：
長國家而欲和同眾人，其間有猜疑而離間者，使之隔絕而不相遇，極之號咷悲泣，
使離間者亦服其德，復得和同而笑樂也。

【占問】

*   問時運：目下正當歡樂之時，從前苦志，今得遂願。
*   問商業：雖小有挫折，終獲大利。
*   問家宅：防有驚惶之慮，然終得平和也。
*   問疾病：先危後安。
*   問訟事：須請大好辯護士，方能得宜。
*   問行人：防中途有阻，須緩得歸。
*   問六甲：生男。

【占例之97】

明治二十五年(1892)三月，余漫游駿州興津，
閱新聞紙，知北海道炭礦欣道會社長堀基氏免職。

余為是社評議議員，遂速歸京，
與同事澀澤榮一、湯地定基、田中平八等，共為會社周旋，方得協議。

評議委員定以湯地與余兩名中，充任社長，請願于該官廳。

同事諸君，預問余之諾否，余先取決于筮，筮得［同人］之［離］。

爻辭曰︰「九五︰同人，先號啕而后笑。 大師克相遇。」

斷曰：

此卦六二一陰得時，又得中正之地位，上下五陽應之，余之就任社長也。

九五之政府，九三之北海道廳長官，九四之大臣，初九之社員，上九遠方之株主，
不特不倡異議，定必同心喜悅可知也，謂之「同人，柔得位得中而應乎乾，曰同人」。

而處之之道，如平原廣野，無所隱蔽，一以光明正大為主也。謂之「于野，亨」。

余雖不才，於此等事業，久經歷驗，加之以六百五十萬元之金力，與政府補給之利子，
余唯公明正大，毫無私曲，可得勝此責任，謂之「文明以健，中正而應，君子正也」。

此會社在人跡稀絕之區，凡執工業者，多非常勞動，亦不免暗生情弊，此亦勢所必有也。

一旦革絕其弊，必生誹謗，然既任其事，自當任怨任勞。

諺曰一功能服，百論得快，政理則疑謗自滅，謂之「君子為能通天下之志」。

即有如九三九四，以不得興事，生出意外枝節，百計窺伺，相謀竊奪，
余當預定目的，終不受其害也，謂之「同人先號啕而後笑，大師克相遇」也。

余得此占，承諾社長之任，後果如此占。

在任五百四十日間，會社之整理，幸博同人之信用，
價格四十四圓之株卷，騰貴至八十四元，其十三萬株，合計五百二十萬元，足見會社之盛運也。

以任之日數除之，平均一日，大凡一萬元，是可謂全以道德得之者也。鳴呼！誰謂為仁不富乎？

謂道德與經濟相反者，此乃愚而無知者之言也。

夫道德之功效，優於區區之經濟，不知其幾千百倍也。
世之好誇大，言內無實學者，宜知所猛省矣！

【占例之98】

明治二十八年(1895)四月，我國與清國講和約成，
將遣大使於清國芝罘，交換條約。

時法、德、俄三國，聯合告我以不可久占遼東，
且聚戰艦於芝罘，有動輒起事之勢，上下心頗不安。

各大臣及機密顧問官等，皆趕西京，
余亦聞之至西京，會土方宮內大臣、杜邊大藏大臣于木屋町柏亭。

兩大臣謂曰︰今日之勢，三國聯合迫我，其意有不可測者，
我軍艦勞數月之海戰，且有許損傷，不復適戰鬥之用，實危急存亡之秋也。
占筮決疑，其在此時乎？

余曰︰曾已占之，筮得［同人］之［離］，請陳其義。

《象傳》曰︰「同人，柔得位得中而應乎乾，曰同人。
同人曰，同人于野，亨，利涉大川，乾行也。
文明以健，中正而應，君子正也，唯君子為能通天下之志。」

爻辭曰︰「九五︰同人，先號啕而後笑。 大師克相遇。」

［同人］一卦，二爻一陰得中正，在五陽之間，輝離於宇內之象。

卦德有文明與剛健，通志於天下時也。

今得五爻，則知大事必遂也。
法、德、俄三國，聯合妨我行為，
且欲逞溪豁之願，聚合軍艦於芝罘，又在各要港，悉整戎備，
有不愆時期舉事之意，又有奪我所得清國償金之胸算，其狡計炳如風見火。

就爻象推究，其中妨阻二五之交者，
三四兩爻，三爻之辭不云乎？「伏戎于莽，升其高陵，三歲不興。」
「伏戎于莽」者，謂自航海之要路，突然襲擊之備；
「升其高陵」者，謂從旁窺伺其隙也；
「三歲不興」者，謂等機而動，不遽發也。

四爻之辭不云乎？「乘其墉，義弗克也；其吉，則困而反則也。」
四與三同意，欲乘隙而起者也，謂之「乘其墉」；然以義有不直，故曰「義不克也」。
是亦不能舉事而止，故曰「其吉，則果而反則也」。
三國之非望如此，天命不許，不足介意也。

今得五爻之占，雖憂三國之障，
然必得清帝批淮條約，喜可知也，謂之「同人，先號啕而後笑」。
日後不為宇內各國所輕侮，終得戰勝之譽，宜揚國光於萬里，謂之「大師克相遇」。
占筮如此，我元老何須懮慮？于是兩大臣揚眉，不堪欣喜。

後果廟議一如此占，直以商船遣伊條東已代治氏于芝罘，交換條約而歸。

當時三國雖伺我釁隙，無舉事之辭，非常之備，無所復用，如《易》辭所示也。

【占例之99】

明治二十九年(1896)一年，余避寒于熱海，偶得神奈川縣吉田書記官報曰︰
「前農商務大臣白根專一君罹大患，入大學病院，內外名醫，無所施治，束手待死而己。
吾得君之知遇久矣，不堪憂苦，希其萬死一生，敢煩一筮。」筮得［同人］之［離］。

爻辭曰︰「同人，先號啕而後笑。 大師克相遇。」

斷曰：

白根君疾，一時國醫束手，謂症必不治，待死而己。

據此占，料君不特不死，且即日愈快，謂之「同人，先號啕而后笑」；
其病或必得大汗大瀉而癒，故曰：「大師克相遇」。

但此卦上爻為「歸魂」，今得五爻，則上爻正當明年，明年恐或難保。

然上爻之辭曰，「同人于郊，無悔」，
此番癒快之後，宜移從近郊閑散之地，遠於世累，休息靜養，盡我人事，亦足挽回天命，
或得無悔，乃記以報之。

後果大患徐徐而癒。

德人白耳都氏以下諸名醫，不知其快復之理，
後余亦訪君于病院，面渠夫人，勸以出院之後，宜就閑地休息靜養。
然君以得復健康，不復應余之勸，翌年果復得疾不治，不堪痛惜。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，同人於郊，无悔。**

**《象****傳****》曰：同人于郊，志未得也。**

「郊」者，國都之外，曠遠之地。

此爻在五爻之上，為無位之地。

［同人］一卦，卦中五陽皆欲同於六二一陰，三爻與二相比，其欲同之意尤切。

四爻非應非心，然以介在二五之間，亦欲強同於六二。

五爻與二為正應，唯此爻居上，與二非應非比，孤介特立，置身荒郊之外，較初之於門更遠。

無私匿之情，免爭奪之患，在六爻中，最為完善，謂之「同人於郊，無悔」。

蓋同人之量，愈遠則愈大，國外曰郊，郊外曰野，「於郊」較野殊近，
故「於野」則亨，「於郊」則第曰「無悔」。

《象傳》曰「志未得也」，志即「為能通天下之志」而言，
其僅曰「於郊」，猶未能通天下之志也，故曰「志未得也」。

【占問】

*   問時運：目下順適，諸事無所障礙，但宜在閒散之地。
*   問商業：宜立業於市塵之外，無憂耗損，一時亦未能獲大利益。
*   問戰征：宜在荒地屯營。
*   問失物：於郊外覓之。
*   問訟事：恐難得直。
*   問家宅：平順無災。
*   此卦為「歸魂」之卦，若占命數而得此卦，至上爻必死。［師］之上爻，可參看也。

【占例之100】

有相識會社役員某氏來，告曰︰
「近來我會社實取，與大株主之間，頗生紛議。
株主欲開總會，改選社員，又有一派贊成當時之社員者，竟爭頗甚。
余不自知免職與否，請占前途之氣運。」筮得［同人］之［革］。

爻辭：「上九，同人於郊，无悔。」

斷曰：

同人者，與人相同也。勿論社員株主，皆思其社之利益，非各謀私利者，
唯其所為有左右之差，而遂生紛議也。

蓋此分議之來，由五爻之頭取，與二爻之支配人，其間過相親密，致自他人之疑，
然其疑可不久解也。

如足下不偏不黨，無所關係，亦無免職之懮，故曰「于郊，無悔」。
郊者，田舍之謂，而離市街煩雜之地也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
