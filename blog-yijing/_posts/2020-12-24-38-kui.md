《高島斷易》38-睽

[![=38火澤睽](http://upload-images.jianshu.io/upload_images/6831688-69aaa0a225afeb34..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003378) 

**卦體上［離］下［兌］，［離］火炎上，［兌］澤滲下，
火動而愈上、澤動而愈下，上下相違，曰「睽」。**

**「睽」字從目、從睽；［離］為目，癸屬水，澤亦水也，《六書》故曰：「反目為睽。」**

**［睽］，乖也，蓋澤在火上，澤火相濟而成［革］，澤在火下，火澤相反而成［睽］，
此火澤之卦所以名「睽」也。**

**睽，小事吉。**

**《序卦傳》曰：「家道窮必乖，故受之以睽。睽者，乖也。」**

**［睽］則眾心離散，不可以興大事，若小事則力可勝任，不待眾舉，雖睽尚可為也，
故曰：「小事吉。」**

**［睽卦］，上下互［既濟］，
［既濟］《象傳》曰：「亨，小者亨也。」 謂所亨特其小者；
此卦曰：「小事吉。」吉亦唯在小事耳。**

**［兌］為小，故第言小不言大，要之乖睽之世，不足以成大事也，可知矣。**

**《彖傳》曰：
睽，火動而上，澤動而下，二女同居，其志不同行。** **說而麗乎明，柔進而上行，得中而應乎剛，是以小事吉。** **天地睽而其事同也，男女睽而其志通也，萬物睽而其事類也。睽之時用大矣哉。**

［離］火在上，［兌］澤居下，
在上者動而炎上，居下者動而潤下，無相成之道，是以為［睽］。

［離］中女，［兌］少女，合而成卦，謂之「同居」；
上下異動，各適其適，即各志其志，不能強同也。

卦德以［兌］從［離］，［兌］悅也，［離］明也，麗有所附焉。 

「柔進」者，［巽］在下而進於上也。
「得中」者，［巽］得中而應乎剛也。

卦爻以六五下應九二，二居［兌］之中，以上應下，居尊者能屈已，
下降者得上爻，雖處乖睽之時，而小有動作，尚得吉也。

夫［睽］之為言、散也，散則人心離、國勢分，必不足成大事，似無可用，
不知不睽本無合，唯［睽］乃有以見合也。聖人即因其［睽］而用之。

天高地卑，睽也，位定而天地之睽者同；
男外女內、睽也，禮定而男女之睽者通。

耕不可衣，織不可食，車不可水，舟不可陸，睽也。
制定而萬物之睽者類，故曰：「睽之時用大矣哉。」

不言「時義」，而曰「時用」，蓋應用取用，其為用也大矣。

以此卦擬人事，凡起居飲食，暨婚嫁喪祭，皆為人事，
事無論大小，無不貴乎情之相同也，志之相通也，物之相類也。

卦體［離］火上動，［兌］澤下動，［離］［兌］皆女，同出於［坤］，是為「同居」；
動則變，變則女而為婦，所行不同，而志亦異，是動而成［睽］也。

睽在天地，而天地之運閑；睽在男女，而男女之倫亂；
睽在萬物，而萬物之品淆，大網大紀，莫以得吉乎？

唯君子「以同而異」，為能善用其睽也。

用以設重黎之官，天地可因睽而同；
用以行嫁娶之禮，男女可因睽而通；
用以定利用之經，而萬物可因睽而類。
此火澤之用普，而人事之准立矣。

以此卦擬國家，其卦曰［睽］，
「睽」、散也，是政府與人民，其勢有動而不相見，散而不相合者矣。

［睽］之旁通為［蹇］、險也，因［睽］而不能濟險，更何以正邦乎？

［睽］之反卦為［家人］，「家人內也」，因［睽］而不能正內，更何以定外乎？

上卦［離］火，火本就燥，下卦［兌］澤，澤本潤濕，上下相背，燥濕各殊，
是為「二女同居，其志不同行」。

「二女」者，就［離］［兌］二象而言。

不特女之志行有異，推之天地萬物，而其情亦不能強同也。

國家之內，大而天地，中而男女，小而萬物，同則見親，異則見疏，
國運之治亂興衰，罔不於此卜之。

然天下無久合不睽之理，天下亦無久睽不合之勢，用其睽以濟睽也。

若徒麗而得正，進而愈上，中而有應，其事猶小，其吉亦微也。

要必同其撰而天地之道乃宏也，通其情而男女之情乃洽也，
類其族而萬物之利乃普也。

其德協造化之機，其功關治平之要，非「同而異」之君子，不能極其用也。

通觀全卦，
火上澤下，上者動而愈上，下者動而愈下，背道而馳，不得相同，卦之所以謂［睽］也。 

卦體下互重［離］，多視傷明，為「睽」；
上互［坎］，［坎］為心病，人各有心，孚則通，疑則睽。

情莫親於家人，睽則為惡人、為鬼、為寇，或劓之、或射之，而不以為過。

下苟能悅以事上，上亦能明以視下，則疑釋而情親，即化而為夫、為宗、為婚姻，而不以為嫌。

前之相疑若此其甚，後之相合又若此其切，睽合之機，即在此轉移間耳。

是以［睽］在內卦，皆疑而有待，［睽］在外卦，皆反而有應。

初與四應，初之「喪馬」，得四之「元夫」而合。
二與五應，二之巷遇，得五之「噬膚」而合。
三與上應，三之「輿曳」，得上之「遇雨」而合。

合則惡人化為同室，睽則家人疑為寇仇，因怨反復，變態無常。

君子以無心應物，不黨同，亦不伐異。

初九見惡人而避咎，為能得用睽之道也。

卦體二陰本柔，內以悅而寬其憂，以以明而破其疑。
所以始睽者，「二女同居」也；所以終合者，群疑悉化也。

卦睽而象合，《易》所以變化不窮也。 

**《大象》曰：上火下澤，睽，君子以同而異。**

卦象皆女也，卦體為火澤，炎上潤下，其用各異，故曰「睽」。

君子法之，於同處見其象，於異處別其用，不黨同以背道，亦不立異以悖俗。

「以同而異」者，譬如聲色貨財，為人所同欲，
而或去或受，不敢苟同於人者，是其所以獨異也。

此可見君子之「以同而異」也。火澤同卦，而炎潤各異其性者，亦猶是焉。

【占問】

*   問時運：目下氣運顛倒，惟宜正以處之。
*   問戰征：軍情不協，上下異趣，宜防睽散。
*   問功名：上下不通，功名難望。
*   問營商：貨價上落懸殊，能以人棄我取，尚有小利可望。
*   問疾病：病在上下焦，胸氣隔絕，上有火、下有濕，醫治棘手。
*   問家宅：此宅天盤地盤皆動，闔家上下不利，急宜遷避。
*   問婚姻：有二女皆願受聘，大者性躁急，小者性寬柔，擇而娶之。
*   問訟事：即可罷散。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，悔亡。喪馬，勿逐，自復。見惡人，无咎。**

**《象傳》曰：見惡人，以辟咎也。**

初居［兌］體之下，自［家人］上爻來，［家人］上曰「終吉」，故［睽］初曰「悔亡」。

爻屬震，辰在卯，上值房，房為天駟，故稱「馬」。

初動而上，捨我而去，故云「喪」。

然四與初同德，他無正應，姑聽其去，勢必復來，故云「勿逐，自復」。

下互［離］，［離］性猛烈可畏，故曰「惡人」。

［兌］為見，［離］亦為見，
是［離］之惡人既來求見，［兌］若拒而不見，未免嫉之太甚，必致咎也。

［兌］姑與之相見，如陽貨欲見孔子，孔子以禮往拜之旨也，故得「無咎」。

蓋失馬而逐之，愈逐愈逸，見惡人而激之，愈激愈乖，
是以「勿逐」而「自復」，「見惡人」而不避，可以免咎矣。

能以無心而應物，則［睽］無不合也。

《象傳》曰：「以辟咎也」。蓋不以避為避，避而有咎，則以不避為無咎可知也。

【占問】

*   問時運：好運初來，災悔已退，雖有喪失，不必計慮，即有惡人來侵，不必拒絕，自然無咎。
*   問戰征：初次開戰，雖有小敗，後必大勝，強敵亦不能害我也。無咎。
*   問營商：新作貿易，失而必復，無須憂慮也。來者不拒，無須計較也。目下未見盡利，後必大亨。
*   問功名：現下雖無災悔，未得成名。必待明年，至二爻得其巷遇，斯獲顯達。
*   問家宅：闔宅平順，無悔，無咎。
*   問失物：不必尋覓，自得。
*   問婚姻：現下未成，待到六月，或到六年，必就，吉。應在上九「非寇，婚媾」之辭。
*   問訟事：所訟必直，無咎。
*   問六甲：生女。

【占例之295】

友人某來請占氣運，筮得［睽］之［未濟］。

爻辭曰：「初九，悔亡。喪馬，勿逐，自復。見惡人，无咎。」

斷曰：

此卦火性上升，澤性下降，彼我之情不洽，名之曰［睽］。睽者、違也。

今足下占氣運，而得初爻，初爻地位處最下，孤立無應，可知足下夙性孤高寡與，得失勿較。
即有素所心惡之人，彼苟有求而來，亦不至拒而不納。

以初爻處［兌］之始，外卦為［離］，
［兌］、悅也，［離］、明也，悅而又明，必能識人善惡，又復和光同塵，不為過甚。

卦象睽不終睽，故得無悔無咎。二爻曰「遇主於巷」，足下至明年，必有登進之望。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，遇主于巷，无咎。**

**《象****傳****》曰：遇主于巷，未失道也。**

「主」者，君也，指六五而言。

「巷」，里中道，從邑、從共，謂里中所共往來者也。

二處睽失位，所如不合，與五正應，二居［兌］中，五居［離］中，
［兌］［離］皆為見，知二五均有相見之意，邂逅於巷，是不期遇而適相遇也。

君臣相遇，睽而終合，咎何有焉？

《象傳》曰：「未失道也。」謂不假遠涉，自得相遇於巷。
巷，道路也，即《論語》所謂「遇諸途」者是也。

【占問】

*   問時運：卦值乖睽，運本不佳，近始得有絕好際遇，往必有慶。
*   問戰征：二五相敵，內為我兵，五為敵兵，曲巷相遇，白刃相接，此戰未分勝負。
*   問營商：巷字從共，必是合夥共謀之業，當有一財主相遇，共為經營之象。
*   問功名：正是風雲際會之時。
*   問家宅：此宅在曲巷之內，近有貴人來會，相晤為歡，大慶。
*   問疾病：得遇良醫，無咎。
*   問婚姻：《詩》所詠「邂逅相遇，適我願兮」，此男婦私情，非正配也。
*   問六甲：生女。

【占例之296】

明治二十三年(1890)，占文部省教育準則，筮得［睽］之［噬嗑］。

爻辭日：「九二，遇主于巷，无咎。」

斷曰：

此卦火性上炎，澤性下潤，以上下懸殊，故名曰睽。

今占教育準則，而得二爻，二爻處睽失位，將無所安，
譬諸近時文部省之教育，專以歐美為法，以智與理為主，
我國舊時道德之教，亦同二之處失位，幾將委棄不用也。

凡留學歐洲生徒，歸朝之後，各為教師，以教育子弟；
在此輩生徒，本不知我國古來之教，敦綱紀，重名分，自足卓立萬世，培育群才者也。
乃厭故喜新，如陳相之見許行，盡棄其學而學焉，又相率我國子弟一從其教，余實憂之。

為撰《道德本原》一篇，明治二十三年十月十八日，請謁山縣總理大臣，乃陳述其說。

是日各縣知事，亦適在坐，咸相傾聽，大臣曰，子之所論，切中時弊，命余往謁芳川文部大臣。
余即日謁文部省，復申前說。

閱日天皇召問二大臣，遂下教育之敕，以余鄙論上達天聽，何幸如之！

爻辭所謂「遇主於巷」者，適相合也。《易》理先機，神妙如此！

《道德本原》節略：

昔者我邦以神、儒、佛三道，為道德之標準，維持世道人心，自西學日興，舊學日廢，若不究其由來，未足施救濟之策也，以余所見，仁義忠孝節操廉恥八字，實為儒道之要旨。

明治八年中，文部省議廢漢學科，以斥儒教，厥後政略所及，迄至今日，陷溺日深。在文部省亦初無廢意，因定各學科年限卒業，諮問於漢學教師，教師答曰：洋學非我所知，在漢學，雖生涯專修，未有究竟，難定年限。

因之議廢。余謂此迂儒之論也，豈不問孔子所云十五志學，三十而立，孟子所云「幼而學之，壯而行之。」是學皆在幼時。

三十曰壯，則行所學以濟時也。程子謂《中庸》之書，善讀者，玩索而有得，終身用之有不能盡，不言終身學之而不盡，其於普通科，豈無卒業之期哉！

俗儒不知時務，妄作迂論，遂至切要之學，廢置不講，以致今日之禍，罪不容於死。

雖然，文部省亦有罪焉。當時俗儒，雖有此議，必繫心醉西學，不識道德之本原，其在文部大臣以下，滿朝名臣賢相，皆出於漢學之門，何以頓忘此躬修之實學乎？實為遺憾！

語曰「上之所好，下有甚焉」者，從此浮薄子弟，蔑視漢學，不知其如何而可。道德凶而廉恥滅，小則判一身之邪正，中則關一家之盛衰，大則繫天下之安危，其害有不可勝言者矣。

既往不可復咎，為今之計，回狂瀾於既倒，以矯正世道人心，上安天子之宸襟，下增國民之福利。

道德之教，所關甚巨，地方長官，已具文申詳文部大臣，定以儒教主義，為後來學科之準則。講究儒教主義，德之本原，實今日之急務也。

設定二種教育，一曰真理，一曰現理。真理者，出於天理之公，合夫性命之正，即所謂正心、誠意、修身之學，形而上之教也；現理者，成於人類之私，得夫氣形之利，即所謂立身、興家、富國之學，形而下之教也。

古人曰「衣食足而知禮節」，又曰「無恆產者無恆心」，實人世之常態，此真現理二種，不可一日或缺者也。

其略如此。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，見輿曳，其牛掣，其人天且劓。無初有終。**

**《象****傳****》曰：見輿曳，位不當也。无初有終，遇剛也。**

上互［坎］、［坎］為輿，下互［離］、［離］為牛。

「無初有終」，遇剛也。
［離］亦為見，上下互［既濟］，［既濟］初有曳輪之辭，故曰：「見輿曳」。

「掣」、掣曳也，即牽掣之意。

「輿」指三，「曳」指四，「掣」指二。

三居上下之爻，其位不當，四曳之，二掣之，是曳其輿於前，又掣其牛於後也。

「天」，胡氏安定謂「天當作而」，篆文而與天字形似，即禮「髡刑曰而」。

「劓」，截鼻也，髮屬心而主火，鼻屬肺而主金，
此爻［兌］金值［離］火，金火相剋，故有髮鼻受傷之象。
［兌］為刑人，故曰其人「而且劓」。

三爻處下卦之終，當睽違之時，以陰居陽，履非其位，與上相應。

上居［離］極，離火性烈，不合則相傷，合相相得，遇雨疑亡，睽終合矣，
故曰：「無初有終。」

《象傳》曰：「遇剛也」，剛指四，即上之「遇雨」也。

四互［坎］，［坎］為雨，四又中立不倚，故曰「剛」，謂四能釋上之疑，使之終合也。

【占問】

*   問時運：運不得當，恐有刑傷之災；三年後，得有好運。
*   問營商：與人不合，非特不能獲利，防有刑獄之厄，待後可成。
*   問功名：左掣右肘，動輒得咎，安能成名？晚運則佳。
*   問戰征：車脫馬逸，兵敗將亡，不能前進，必待應軍得力，得以始敗終勝。
*   問婚姻：初因男家疑忌，未免受辱，終得疑釋完婚。
*   問家宅：此宅地位不當，前後左右，皆有牽制，宅中之人，時有頭面傷殘之禍，以朝山向午，離火來克。宜改向朝西兌位，乃吉。
*   問疾病：必是面上有瘡，久後自癒。
*   問訟事：不免刑厄，終則自解。
*   問失物：後可尋得。
*   問六甲：生女，防面有傷痕。

【占例之297】

一日友人某氏來，曰某貴顯托僕以一事，請占其吉凶。筮得［睽］之［大有］。

爻辭曰：「六三，見輿曳，其牛掣，其人天且劓。無初有終。」

斷曰：

《彖傳》謂睽「火動而上，澤動而下」，上下相背，是以成睽；
又曰「男女睽而其志通」，是初睽而終合，即三爻所謂「無初有終」之旨也。

今足下代占，而得三爻，三爻曰：「見輿曳，其牛掣，其人天且劓。無初有終。」
玩爻辭，謂人在輿中，曳者欲前，掣者欲後，前後牽引，不得上行，且有面鼻受傷之象。

卦體則為女子，料知某貴顯所委託者，必為女子之事也。
初次向說，必有上下之人阻隔，致生紛爭，所委不成，足下對某貴顯，亦覺面無光彩。

《象》曰「遇剛」，看來當再得一剛直之人，與之幫說，事乃得合，故曰「無初有終」。
貴顯覓一小妾，本屬小事。《彖》曰「小事吉」，終必有吉也。

【占例之298】

明治二十九年(1896)冬至，占三十年農商務省施政實況，筮得［睽］之［大有］。

爻辭曰：「六三，見輿曳，其牛掣，其人天且劓。無初有終。」

斷曰：

玩爻象，牛本足以駕輿，曰「曳」，曰「掣」，是反為牽制，不能前行也；
輿不能進，欲強行之，其人反遭損傷之患。

爻象如是。今占農商務省施政實沿，而得此爻，我邦欲法歐美各邦農商之實例，
施之內地，奈富商安於坐食，不願航海遠行，貧商欲行而苦無資本。

今雖絲局茶廠，仿用器械，無如販運外洋，或為關稅所困，
或為船險所阻，外洋貿易，向與內地不同。
農業我國土地狹隘，以人口之半為農計之，一人僅不遇二段，
是以歐美便宜之法，施之內地，實不能用，
若強用之，皆歸游手無產之徒，害憂更甚，唯北海道新墾之田可用耳。

及一切雜項商務，亦多不便於行，猶是火炎上，澤潤下，兩不相洽，終必睽乖而不合用也。
幸農商務省曲為設法，使老練者興工業，附商品，給以一定之商標，俾各品得以信用，
又獎勵富商，使之興海陸保險會社、銀行支店，以奮起商業，可得漸見有效，謂之「無初有終」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，睽孤，遇元夫，交孚，厲，无咎。**

**《象****傳****》曰：交孚无咎，志行也。**

四居［離］卦之始，［離］為目，《說文》：「目不相視為睽。」

「孤」，謂獨立無輔也。其情既睽，其勢又孤，故曰「睽孤」。

「元夫」指初，四與初所處之時，同在睽也，所居之位，同在始也，其象同，故其志同。

四以無應，得初為同志，初在卦首，故稱「元」；
四陰位，初陽位，故四以初為夫，且初震爻，震為元夫，故曰「遇元夫」。

四變損，［損］曰「有孚」；
四之五為［中孚］，［中孚］五爻曰「有孚攣如」，有交孚之象焉，故曰「交孚」。

「厲，無咎」，謂時當睽乖，幸而得孚，雖厲無咎。

《象》以「志行」釋之，謂四之志，得此「交孚」，乃可行也。

【占問】

*   問時運：性情孤介，不合時宜，幸得同志，差足免咎。
*   問戰征：孤軍深入，幾致危殆，幸而獲救，可以無咎。
*   問營商：孤客遠行，貨物不合銷路，進退兩難，得遇故鄉舊友，方可脫售，平安無咎。
*   問功名：命運孤寒，難望顯達，無咎而已。
*   問家宅：宅在孤村僻壤，唯有樵夫野老來往而已。
*   問疾病：病是目疾，得遇良醫，可以無咎。
*   問六甲：生女。

【占例之299】

明治二年(1869)十二月，晦。

余借海軍省蒸氣船飛龍丸，運載支那米，赴南部宮古，臨發筮得［睽］之［損］。

爻辭曰：「九四，睽孤，遇元夫，交孚，厲，无咎。」

余臨事，每自占筮以為常，特此爻「無咎」之言，不復介意。

乘船之後，平時忙碌之身，變為閒散。

追念昔年，在南部狎昵一妓，擬待抵埠登岸，招呼船長等驚艷稱奇，同為一醉。
一涉癡想，夜不成眠。

閱三日，船抵宮古，號炮一發，村吏來迎，中有舊友二人，遂竊告之，使彼往招。

既而率眾上陸，剪燈置酒，圍坐會飲，頻番催呼，答而不來，甚為失望。

夜深客散，乃拍手遽問，此妓出曰：「妾來此久矣，自愧醜不堪侍娛，故不入也。」

余亦驚駭曰：「何老至此也！既復沉思，蓋相別已十八年矣。」

《易》曰「老妻士夫」，可羞可笑。

妓復泣告曰：「近因罹疾，容顏頓變，生機亦窘，有死而已。」

余追思往昔未免有情，誰能遺此？乃贈米二十包，付以券書，彼深喜而辭去。

是適符「睽孤，遇元夫，交孚，厲，無咎」之象也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，悔亡，厥宗噬膚，往何咎？**

**《象****傳****》曰：厥宗噬膚，往有慶也。**

五居君位，時當睽乖，故有悔。

「宗」指二，五與二應，五處［離］中，二至四為［離］，［離］與［離］合，是宗也。

二曰「遇主」，以五為主，五曰「厥宗」，以二為宗，是君臣會合，故「悔亡」。

二動體［噬嗑］，［噬嗑］二爻曰：「噬膚」「無咎」。
按膚謂膚肉，為柔而易噬。嗑，合也，二居柔位，猶言柔而易合。

膚肉，猶骨肉也，蓋指「厥宗」而言。

大宗伯以飲食之禮親宗族兄弟，即此「厥宗噬膚」之義也。

二往得食，故「有慶」，合族以食，復何睽？

二五「交孚」，故「悔亡」而無咎。 

【占問】

*   問時運：正當交運脫運之時，切宜息心定慮，毋動妄想，妄想一端，幻形百端，防生疑病。
*   問戰征：可勇躍前往，無咎。
*   問營商：防合夥者有侵食之患，然徑行而往，終得有利。
*   問功名：得有同宗相助，乃能獲慶。
*   問家宅：此宅是宗族舊屋，在居有慶。
*   問疾病：是肌膚之疾，易治也。
*   問婚姻：二與五為正應，是親戚舊家，成則有慶。
*   問六甲：生女。

【占例之300】

明治二十三年(1890)春，占眾議院，筮得［睽］之［履］。

爻辭曰：「六五，悔亡，厥宗噬膚，往何咎？」

斷曰：

五為君位，二為臣位，二五相應，即見君臣相合。相合則言聽計從，有會議之象焉。

卦名曰［睽］，睽，乖也、違也，知會議必有睽異不合者。

「厥宗」者，議院有二，上曰貴族院，下曰眾議院，
貴族院多是同諸侯，眾議院亦間有同姓臣庶。

「噬膚」者，謂議成得以酒食會飲也。

五既居尊親二，二得荷寵事五，可見上下之志，得因睽而通也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，睽孤；見豕負塗，載鬼一車，先張之弧，後說之弧，匪寇婚媾。往遇雨則吉。**

**《象****傳****》曰：遇雨之吉，群疑亡也。**

上居外卦之極，孤高獨立，故亦稱「睽孤」。

上互［坎］，為疑、為豕、為車、為鬼、為孤，皆［坎］象也。

［離］為目，為見。［兌］澤汅下，象途泥。
因［睽］成孤，因孤生疑，本未嘗有豕也，未嘗有鬼也，未嘗有車也。

［睽］則曰視不明，而疑心暗起，
若見有豕之負途焉，若見有車之載鬼焉，積疑成象，變端百出。

疑鬼者，忽又疑為寇焉，則將張離之弧而射之，既而謫審所見，
先所見豕邪、鬼邪、寇邪，忽又變矣。

上變［歸妹］，則「婚媾」也，先之張弧，後即脫之矣。

［坎］又為雨，故曰「遇雨」。上處離極，火烈煙騰，不可向邇，遇雨則火熄，可以往也，
故曰：「 往遇雨，則吉。」

《象》以「疑亡」釋之，謂群疑消亡，見聞皆真，睽孤自合矣。

【占問】

*   問時運：正當交運脫運之時，切宜息心定慮，毋動妄想，妄想一端，幻形百端，防生疑病。
*   問戰征：營位太高，軍力太孤，防有疑兵來襲。
*   問營商：目下貨價，變遷百出，上落不一；時當盛夏，來客稀少，必待秋雨一通，可以獲利。
*   問功名：現在牛怪蛇神，變動不一，待十年後，出［蹇］入［解］，可許發解。
*   問婚姻：前因疑忌不睦，後得完好，吉。
*   問家宅：此宅有變，防有鬼祟，遇婚嫁喜事，可以解釋。
*   問疾病：杯弓蛇影，因疑成病，得破其疑，病自霍然。
*   問六甲：生女。

【占例之301】

東京大家某氏夫人，偕女訪余別莊，曰：
「良人頃患氣鬱之疾，醫藥無效，養嗣某，即為此女之夫，性游蕩，不克承家，
妾等實所憂慮，請幸一占。」筮得［睽］之［歸妹］。

爻辭曰：「上九，睽孤；見豕負塗，載鬼一車，先張之弧，後說之弧，匪寇婚媾。
往遇雨則吉。」

斷曰：

卦體下［兌］上［離］，炎上者動而愈上，潤下者動而愈下，上下不合，故卦為［睽］。

卦象為「二女同居，其志不同行」，又曰「男女睽而其志通」，
是以內三爻言睽，外三爻言睽而合，是始睽後合之象也。

上九居睽之極，因疑生睽，愈睽愈疑，日之所見，積疑成象，
豖也，車也，鬼也，寇也，恍若歷歷在前，實則一一皆幻。
天下事杯弓蛇影，因疑兆禍者，類如斯也。

今夫人為尊君之病患，與養嗣之行止，特來請占，筮得［睽］之上爻，
知其病之由來，與所占之本意，皆由猜疑一念而生也。
尊君為養嗣，不克承家，日夕疑慮，以致火氣上沖，濕氣下鬱，上下不通，遂成是疾。

「雨」者，下降也，病得大小便一通，自然安癒。
君家養嗣，余所深知，文學志操，向超流俗，緣其性情風雅，
偶或招妓置酒，怡情於花柳之場，此亦雅人深致，何足為怪？

夫人等因之生疑，始則猜忌，繼則交謫，終則反目，
一切所聞所見，如爻象所謂豖車鬼寇，悉現其形。
凡床笫間恩愛之私，雲雨之夢，久已睽隔，斯疑者益疑，睽者益睽，男女之志，必不通矣。

上居離火之極，極則必反，炎上當反而潤下為雨，
夫人等亦宜反而思之，務勸令嬡，溫柔以接之，兌悅以事之。
如物之枯者得雨而復甦，早睽不終睽矣。

《彖傳》所云「男女睽而其志通」也，正合此占。

【占例之302】

明治二十四年(1891)四月十日，余清晨無事，閒閱新聞及雜書，未幾意倦，拋書而起。

愛此風日晴和，遊興頓發，將赴近縣，探賞春光。臨行偶試一筮，得［睽］之［歸妹］。

爻辭曰：「上九，睽孤；見豕負塗，載鬼一車，先張之弧，後說之弧，匪寇婚媾。
往遇雨則吉。」

斷曰：

爻辭曰「睽孤」，猶示余孤身獨行也。

曰「見豖」、「載鬼」、「張弧」、「脫弧」，言其目見之無定形，猶示余遊跡之無定所也。

余是日出遊，憩息於神奈川停車場，或赴橫須賀，或赴箱根湯本，
意猶未定，至登車乃決往箱根。

車中適遇東京舊友某氏赴大孤，並坐談《易》，興味頗好，余遂改意趨大孤。

翌日食後，出遊市中，將就舊肆，閱覽古書，乃過心齋橋，訪鹿田書店，問以《易》書珍本。

主人出示松井羅州所著《周易解故》，此書余往年適覓不得，今得購之。

又示以松井氏所著《周易釋故》，及直勢中洲所著《周易大傳》等，是皆讀《易》家所珍。

書面有小島氏藏書一印，余叩其出處，主人曰：
「昨購於西京古書肆，此書皆係小島氏舊藏，氏沒後，其子不能讀父書，故鬻之。」
余曰：「如子之外，猶有同購者乎？」
主人曰：「西京麩屋町書林某，及東京書林某，相與分買之也。」

余乃悉以其價購之，後赴西京，又就麩屋町書肆，凡小島氏遺本，又悉購之。

歸東訪書肆琳琅閣，又得小島氏《易》書三種，顧是小島氏遺書，悉皆歸余。

余益感《易》辭之精切也。

爻所謂「載鬼一車」者，非鬼，乃書也；
「遇雨」者，舊友也，即車中所遇之舊友也；
所謂「遇雨則吉」者，此也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
