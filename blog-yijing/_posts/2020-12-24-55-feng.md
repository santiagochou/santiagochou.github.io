《高島斷易》55-豐

[![=55雷火豐](http://upload-images.jianshu.io/upload_images/6831688-0e4069660f62064b..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36002753) 

卦體［震］上［離］下，
［離］本［乾］體，變［乾］之中畫而成［離］。［離］為日，日本懸象於天也。 
［震］本［坤］體，變［坤］之下畫而成［震］。［震］為雷，雷本奮出於地也。

「雷以動之，日以暄之」，萬物化生，自然豐茂。
［震］，動也；［離］，明也，明與動合而成［豐］，此卦之所以為［豐］也。

**豐，亨，王假之，勿憂，宜日中。**

**《正義》曰：「財多德大，故謂之豐。」** **財多則足以濟世，德大則足以容人，事無窒礙，故「亨」。**

**「王」指殷王，「假」謂感假。**

**［萃］［渙］之「假」，言殷王假廟也；［豐］之假，期紂之能假也。**

**期能假夫豐亨之道，自足以統馭萬國，照臨下土，
如日之正中，日中則明愈大，故曰：「宜日中。」**

**《彖傳》曰：
豐，大也。明以動，故豐。** **王假之，尚大也。勿憂，宜日中，宜照天下也。** **日中則昃，月盈則食。天地盈虛，與時消息，而況於人乎，況于鬼神乎？**

****《序卦傳》曰：「得其所歸必大，故受之以豐，豐者、大也。」****

****卦體以［離］遇［震］，［震］為行，動必以健，
［離］為光，明無不灼，明以動，動則有為，故得亨通而盛大也。****

****「王」指九五，言［豐］之象本大，王能誠心感假，則更加大矣。****

****五爻曰：「有慶」，即慶王之能假也，［豐］莫大於是焉，假如是，復有何憂？****

****「宜日中」者，是極言「明以動」之象。****

****日至中，其明愈煥，萬國九州，明無不被，
可知王之「自明明德」，即可明「明德」於天下也，故曰：「宜照天下。」****

****然日過中則傾，月既盈則缺，陽極而陰生，盈虛消息，天地循環之運也。****

****《彖》曰：「日中。」［豐］至極盛，衰即伏之，
《傳》欲玉益勵夙夜之勤勉，明以繼明，有以挽回乎造化，使明不為欲蔽，
而［豐］得以長保矣。****

****雖盈則必有虛，消則必有息，與時推移，鬼神亦不能自主，
而所以轉旋而補救者，總在於人也，人惟自明其「明德」耳。****

****干寶曰：「日中之象，殷水德，坎象晝敗，而離居之，
言周德當天人之心，宜居王位，故宜日中。」****

****以此卦擬人事，
上互［兌］，［兌］為澤，期其惠澤之豐盈也；
下互［巽］，［巽］為利，期其財利之豐富也。
有［豐］無歉，［豐］斯大矣。****

****然豐於財者多昏，豐於欲者多亂；昏則不明，亂則妄動，無以假之；
［豐］所在，憂即伏之矣。****

****卦體上下互［大過］，［大過］者，過乎中也，
日過中則昏，月過中則缺，此過盛必衰，過剛必折也。****

****盈虛消息，天地四時，自然之運，雖鬼神之盛德，不能過此，而況人事之微乎？****

****《彖》曰：「勿憂，宜日中。」《傳》釋之曰：「宜照天下。」
謂［乾］為日，［離］亦為日，［豐］為六月之卦，
夏至日在［離］，氣稟純陽，日當午中，光明倍煥。**** ****［離］《大象》曰：「明兩作，離，大人以繼明照於四方」者，此之謂也。****

****明以靜生，明亦以動見，譬如人閉目靜坐，一物不見，一動則雙目開豁，明足察物矣，
此所謂「明以動，故豐」也。****

****人事之憂，在不豐，不知不豐不足憂，所憂者最在不明耳。
明則可靜亦可動，可盈亦可虛，［豐］之所大，大在於明，亦大在於動也。****

****是人事之極則，乃可出而與天下相見矣。****

以此卦擬國家，國家之大勢，不能靜而無事，要必當動而有為。
所患者動失其道，必至昏庸柔昧，上下交蔽，愈動而愈困耳。

困則不亨，不亨則不豐，國事不可為杺。

欲求其直，必先期其明，《彖》是以曰：「明以動，故豐。」

卦體上［震］下［離］，［震］為動，故能風動四方，［離］為明，故能向明出治。

［震］又為帝，故稱「王」，［離］為光，故能照，
王者克明「明德」，道協大中，明足與天下相見，動可為天下更新，
是能昭假夫臣民，光大夫勳業。

庶幾就之如曰，瞻之如雲，一時熙熙攘攘，咸沐浴於光天化日之中，
而若渾忘其帝力者，豐莫豐於是焉。
然一治一亂，一盛一衰，國運也，亦天運也，
所謂「日中則昃，月盈則食，天地盈虛，與時消息」，世運推移，皆如是耳。

要必文明柔順，如文王之德之純，上足以假君，下足以假明，
如日月之照臨，光被天下，乃能挽既去之天命，重得延祀之商社者，
此文王之所以文王也。如是則可以長保此豐矣。

通觀此卦，
《京房易傳》曰：「上木下火，氣稟純陽，陽為大，大則必豐。」

卦以［離］遇［震］，［震］為君，君作於上，明燭於下，故得成崇隆豐大之業。

然有豐必有歉，
豐於功者傲，傲則必亡，豐於財者奢，奢則必敗，傲與奢，皆由於動之失中也。

動失其中則損明，損明則安能常保其豐乎？

《雜卦傳》曰：「豐，多故也。」「多故」，是以難保也，道在有以假之耳。

王者能推心置腹，上下交孚，假以生明，明以運動，期明無不照，亦動罔不臧，
如午日正中，光明遍燭，此［離］象所以為明也。 

明愈大，豐亦愈大，是可尚也，復何憂乎？

卦體［離］日在下，［震］雷在上，互卦［巽］木為蔀，［兌］澤為水，
雷施雨，木含日，故自二至四，有晦昧之象。

聖人處此，虛以養其明，悅以霽其威，斷以決其壅，使上下之情相通也。

若六五動而得中，明良際會，則皎日澄空，氛翳全消，純熙之運至矣。
風雨晦冥，其何傷日乎？

初爻如日初出，故「往有尚」也；二爻如日方中，故「有孚」吉也。

三爻明為沫蔽；四爻明為斗掩；五與二相應，所以資明；上則豐極而凶矣。

六爻皆有明象，而為「災」，為「疾」，為「沫」，為「斗」 ，為「凶」，
皆足以蔽其明而害其動，惟五獨得其吉。《彖》所謂：「王假之，尚大也。」在此爻象。 

**《大象》曰：雷電皆至，豐，君子以折獄致刑。**

此卦［震］為雷，［離］為電，雷電相合，威勢盛大，
電主明，雷主威，《象》曰：「雷電皆至。」有威明兼備之象。

明以「折獄」，則獄得其情，斯天下無遁情矣。
威以「致刑」，則刑當其罪，斯天下無遺奸矣。

君子見［豐］之象，推威嚴光明之德，洞悉奸偽，
以明運威，故能察亦能決；以威濟明，故無枉亦無私。

天之震怒也，雷聲之作，電火在先，此其象也。

得［離］之明者，為［噬嗑］［賁］［豐］［旅］四卦，《大象》俱有用刑之義。

［噬嗑］明在上，象君子在上，故為「明罰敕法」；
［豐］明在下，象君子在下，故曰：「折獄致刑」。 

【占問】

*   問時運：氣運旺盛，但當豐不忘歉，斯豐可常保矣。
*   問營商：財利豐盛，但須公平謹守，否則恐有訟獄牽連。
*   問功名：雷電有威名發達之象，宜任刑官。
*   問戰征：雷電皆至，見兵威顯赫，聲勢遠揚，攻戰必克。
*   問婚姻：世稱雷為公，雷為母，是天合也。
*   問家宅：宅向東南，財氣頗豐。
*   問疾病：是肝火上升之症，宜泄肝瀉火之劑，尤宜靜養。
*   問失物：皆速追究，可得。
*   問行人：防有訟事糾纏。
*   問六甲：單月生男，雙月生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，遇其配主，雖旬無咎，往有尚。**

**《象****傳****》曰：雖旬無咎，過旬災也。**

「配」鄭作「妃」。
卦體［震］上［離］下，初本［震］爻，為諸侯，初與四應，故以四為「配主」。

初九爻辰在子，九四爻辰在午，君南面，臣北面，
初以修禮朝四，四以匹敵厚恩遇之，雖留十日，不以為咎。

正以十日者，朝聘之禮，自行聘至問大夫，才五六日，即事畢請歸。
鄭注謂主國留之，饗食燕獻，無日數，盡殷勤也。

主雖綢繆，而客行淹久，樂不可言。

旬以內，尚不逾節，故「無咎」。

「往有尚」者，其往或因助祭而行朝聘，或果入朝而遇助祭，
留之經旨，神人歡洽，故為可尚。

然以旨為限，過則非常。《象傳》謂過則災生，蓋凜凜於日中之戒，示以盈滿為懼也。

或以旬始為星名，《史記‧天官書》：「旬始出於北斗旁，狀如雄雞。」

二爻曰「斗」，三爻曰「沫」，斗沫皆星名，言其蔽明也。

初以旬始為星，爻象相同，義亦可取。

【占問】

*   問時運：得其相助，可有十年好運。
*   問營商：當有巧當貨物可售，旬日之內，即可獲利，過旬則不利。
*   問功名：「邂逅相遇，適我願兮。」即日當有佳報。
*   問戰征：兩敵相遇，當速進兵，十日外，恐有敗象。
*   問婚姻：姻緣相當，即日可成，遲則不諧。
*   問疾病：得遇良醫，旬日可癒，遲久不治。
*   問訟事：得遇良吏，即可斷結，遲緩不了，恐有外禍。
*   問失物：宜速尋。
*   問六甲：生女。

【占例之431】

 明治三十一年(1898)，占英法兩國交際，筮得［豐］之［小過］。

爻辭曰：「初九，遇其配主，雖旬無咎，往有尚。」

斷曰：

［豐］者，雷電相遇，百物豐饒之卦，以國家交際擬之，是兩雄併峙，有各不相下之勢。

今占英法兩國交際，得此初爻，初與四應，當以初爻屬英，四爻屬法。

爻象內外相應，就兩國外勢觀之，頗相和好，而實則兩陽相軋，各挾猜疑，勢必隱相侵奪。

何則？內離明，外震動，明者多謀，動者多勇，各為其國，亦各用其長，
明與勇遇，適足相敵，故曰「遇其配主」。

英善謀略，是明也；法長雄武，是勇也；「旬」，均也，謂其勢力相均也。

由此而更進焉，
明者不自恃其明，且進而明其德，勇者不自恃其勇，且進而勇於義，斯豐者可長保其豐矣，
故曰「往有尚」也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，豐其蔀，日中見斗，往得疑疾，有孚發若，吉。**

**《象****傳****》曰：有孚發若，信以發志也。**

六二居［離］之中，為明之主，日中之象也。

「蔀」虞謂日蔽雲中。王弼謂「蔀」，覆、暖隌光明之物。
鄭作「菩」。《說文》：「菩，草也。」《廣韻》：「蔀，草名。」

［震］為草，故取象於草。
［離］夏之時，草木蒙密，故曰：「豐其蔀。」

按諸說，取象雖不同，而為「蔽明」則一也。

「斗」者，星名，《春秋‧運斗樞》曰：
「北斗七星，第一至第四為魁，第五至第七為杓，合為斗。」

九四［震］動，斗柄之象，斗柄左旋，日體右轉。
日中非見斗之時，「日中見斗」，則有斗無日矣。 喻言殷紂昏亂，奸臣弄權，儼如晝日掩光，而宵斗騰輝也，故曰：「日中見斗。」

當群奸蔽惑，雖周文之聖，猶不免羑里之囚，故曰：「往得疑疾。」

「有孚」者，即《彖》所云「王假」也，
文以忠貞服事至誠相假，是以紂志可回，蔽障開而疑疾自去矣，
故「有孚發若」，轉凶而為吉也。

《象傳》曰：「信以發志。」
為言後世人臣，忠而被讒者，能以積誠感主，無不可假也。

【占問】

*   問時運：能以蒙難艱貞，自得逢凶化吉。
*   問營商：見識不明，渾如白晝昏暗，不能辦事，致生疑忌。當以至誠待人，得人扶助，方可獲利。
*   問功名：始凶終吉。
*   問戰征：屯軍於豐林茂草之間，伏藏不發，往則恐有不利；必待敵兵內應，一發必得大勝。吉。
*   問婚姻：始疑終諧。
*   問家宅：此宅花木太盛，日光被掩，致窗牖失明，必須開豁明亮，方吉。
*   問疾病：是胸襟不明，積疑成疾，宜以婉言開導，疑竇一開，病體自癒。
*   問失物：被塵汙所掩，宜撥開蕪草，可尋得之。或在斗升之間。
*   問六甲：生女。

【占例之432】

明治三十一年(1898)，占自由黨氣運，筮得［豐］之［大壯］。

爻辭曰：「六二，豐其蔀，日中見斗，往得疑疾，有孚發若，吉。」

斷曰：

爻辭曰「日中見斗」，日陽象，斗為星，星陰象，「豐其蔀」，蔀草也，草亦陰象。

日陽為君，星為臣，草則庶民也，白晝見斗，是陰蔽明，臣蔽君也。

今占自由黨氣運，得豐二爻，
自由黨者，本是庶民之私議，欲以上干政府也，其議皆出自草莽之徒，故謂之「豐其蔀」。

以下犯上，即以陰掩陽，猶如妖星而犯日也，故謂之「日中見斗」。
自由黨魁曰星亨，可謂明證矣。

星氏論說狂妄，干世疑忌，人多疾惡，故曰「往得疑疾」。

自由黨如能翻然悔誤，不以勢力相凌，而以貞誠相感，斯發言盈廷，咸得順從也，
故曰「有孚發若，吉」。

自由黨幹十二議會，以反抗政府，致於解散，
後當十三議會，星氏有所悔誤，遂順從政府之議，得以無咎。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，豐其沛，日中見沬，折其右肱，無咎。**

**《象****傳****》曰：豐其沛，不可大事也。折其右肱，終不可用也。**

毛西河引劉熙云：「沛者，水草相生之名。」《公羊傳》：「草棘曰沛」是也。

「豐其沛」喻言紂朝，群奸在下，如水草叢生，蒙密而蔽明也。

三居內外之間，得［巽］氣，［巽］之剛爻為木，柔爻為草，故取沛為水草。

「沫」，鄭作「昧」，服虔云「日中而昏」是也。

《王莽傳》：地皇元年，二月壬申，日正黥，莽惡之，下書曰：
「日中見昧，陰薄陽，黑氣為災」，即引《易》此文為證。

九家《易》云：「沫，斗杓後小星，即輔星也。」

按輔星在斗第六星左：《漢書‧霍方進傳》，輔沈沒，
張晏曰：輔沈没不見，則天下之兵銷，是輔見則有兵禍。

二說為昏為星，所據不同，要皆為周興殷亡之兆。

「折其右肱」者，臣以君為元首，君以臣為股肱，文為西伯，故曰「右肱」，
紂聽讒言，囚文於羑里，是「折其右肱」也。

然當時雖三分有二，文能篤敬止之節，終身事紂，故右肱雖折而無咎。

《傳》曰：「不可大事。」三居［離］之極，謂人心既離，天下大事，其已去矣。

《傳》又曰：「終不可用。」三與上相應，上處［震］之極，為卦之終，
上爻曰：「闃其無人。」 紂之所以為匹夫，故曰：「終不可用」也。

【占問】

*   問時運：運途顛倒，明明白晝，渾如黑夜，防有災禍。幸一時身命，尚無恙也。
*   問戰征：「沛」或作「斾」，謂幡斾飄揚，率軍前進，防風雲有變，卒時昏暗，右軍有失。
*   問營商：防貨價漲落不測，致被耗折。
*   問功名：終不可用。
*   問疾病：防右肱有損。
*   問家宅：田園荒蕪，水草叢生，右廡已傾，暫居而已，終不可用也。
*   問六甲：生女。

【占例之433】

友人某來，為加入某會社，請占會社之吉凶。筮得［豐］之［震］。

爻辭曰：「九三，豐其沛，日中見沬，折其右肱，無咎。」

斷曰：

三爻之處［震］［離］之間，［震］為草，［離］為光，
曰「豐其沛，日中見沫」，象為震草蒙密，以致日色無光。

以會社而言，必是社中小人眾多，反令君子無權，
蓋以草喻小人，播弄其間，卒令白晝昏黑，不見天日，即所謂日中而昏也。

「折其右肱」者，社中用事之友，即為社中之手足也，手之動用，全在右肱。
折者，執而去之也。謂去其社中弄權之尤者，斯會社可無咎矣。

爻象如此，勸君以不入為可。友人聞之，因此中止。

後會社未幾果閉，友人於是感《易》之占妙也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，豐其蔀，日中見斗，遇其夷主，吉。**

**《象****傳****》曰：豐其蔀，位不當也。日中見斗，幽不明也。遇其夷主，吉行也。**

四居外卦之始，為動之主，其爻象與二同，四之蔀，猶二之蔀也，四之斗，猶二之斗也。

但二以陰居陰，離日被掩，四則陽剛發動，王心感假，障蔽開而疑疾消矣。

「夷主」之遇，即《彖》所云：「王假」也。

二以疑疾而囚，四以遇主得釋，遇則吉矣，故曰：「吉。」

《彖》曰「王」，文所稱也；爻曰「夷主」，周公據其實而夷之也。

豐沛見斗，《傳》獨於四釋之，邪之害正，其蔽始於近習，故曰：「位未當。」

陰之掩陽，其災見於白晝，故曰：「幽不明」。

［震］為行，故曰：「吉行。」

【占問】

*   問時運：曩時被人蒙蔽，今能翻然改作，得好際遇，可以獲吉。
*   問戰征：兵入幽谷，不知去路，不見天日，幸遇嚮導，得以前行也。
*   問營商：前因貨物，真膺混雜，難以銷售，今始得遇受主，方可獲利。
*   問功名：得此絕好際遇，名可立就，吉。
*   問婚姻：良緣巧遇，吉。
*   問家宅：此宅苦於地位不當，幽暗不明，得遇其人，動作一新，則吉。
*   問疾病：病在目中生翳，所視失明，得良醫，病可治也。
*   問六甲：生男。

【占例之434】

豪家支配人某來，請占氣運，筮得［豐］之［明夷］。

爻辭曰：「九四，豐其蔀，日中見斗，遇其夷主，吉。」

斷曰：

「豐其蔀」，言草之盛也；「日中見斗」，斗而晝見，是晝晦也，其害皆足以蔽明。

四以陽居陰，爻象是陽為陰所蔽，
幸四入［震］，為動之主，一動則撥開雲霧，得以重見天日，得以「遇其夷主」。

今足下問氣運，得此爻象，知足下日曩時必為人所抑制，不得自明，
今幸得遇逢其主，可以謀事。

但此主素性昏庸，故稱曰「夷主」，惟足下誠實素著，得以信任無疑。

《傳》曰「吉行」，可以獲吉矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，來章，有慶譽，吉。**

**《象****傳****》曰：六五之吉，有慶也。**

五居外卦之中，五與二應，二言「往」，五言「來」，蓋五視二為來也。

「章」，美也；「慶」，賞賜也；「譽」，聲譽也。

二既得以「往」而「有孚」，五乃因「來」而「有慶」，
蓋隱指文獻文物，紂賜弓矢之事也，慶出於紂，譽歸於文。

［豐］在是，吉亦在是焉，所謂一人有慶、兆民賴之，
二之慶，亦五之慶，故二五之吉同也。

【占問】

*   問時運：盛運大來，實至名歸，吉莫大焉。
*   問營商：貨物往來，無不獲利，更可得名。
*   問功名：得膺恩賞，名利兼全，大吉。
*   問婚姻：天合良緣，門楣既顯，嫁資亦豐，吉。
*   問戰征：可不戰而成功也，奏凱而還，得邀封賞，吉。
*   問家宅：必是旌表名門，吉。
*   問疾病：有名醫自來，即可痊癒。
*   問訟事：訟了，且可得賞。
*   問行人：即日可歸，且有喜事。
*   問失物：不尋自來。
*   問秋收：大有豐年。
*   問謀財：不求自來。
*   問六甲：生男，主貴。

【占例之435】

親友某富翁來，請占氣運，筮得［豐］之［革］。

爻辭曰：「六五，來章，有慶譽，吉。」

斷曰：

卦名曰［豐］，必是豐富之家；五爻居尊，為一家之主也。

爻辭曰「章」，曰「慶」，曰「譽」，曰「吉」，皆全美之象，
占者得此，氣運之盛，不待言矣。

但全卦論之，有離明被蔽之象，必是家臣弄權，家主被惑，以致善惡不分，百事顛倒。

惟二爻為正直可靠，五能聽從二爻之言，知二之美而嘉納之，賞賜之，
二之慶，即五之慶，吉莫大焉。

足下於家臣中，宜慎擇其人，去邪任賢，斯家道日隆，身運日旺。

爻象如此，吉與不吉，即在轉移間也。

【占例之436】

岩手縣閉伊郡田老村商人落合總兵衛者，余之舊交也，雖其人已故，而音問不絕。

本年六月，傳聞該地海嘯，村民死亡靡有孑遺，探問未得復報，
心深憂之，乃為一筮，得［豐］之［革］。

爻辭曰：「六五，來章，有慶譽，吉。」

斷曰：

「豐者，大也」，海嘯者，災害之大者也。
爻辭曰「來章，有慶譽，吉」，料渠一家之中，必有幸脫此災害者，近日當有來報也。

後確知該村當時被災，全村漂沒，
落合氏家，惟次男總三郎，四男兵吉，以先時趨赴鄰村，得以免禍云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，豐其屋，蔀其家，闚其戶，闃其无人，三歲不覿，凶。**

**《象傳》曰：豐其屋，天際翔也。窺其戶，闃其无人，自藏也。**

「豐其屋」者，自高也；「蔀其家」者，自蔽也。

豐大其屋，又障蔽其家，亦有「行其庭，不見其人」之象也。

上六重陰，居卦之極，是動極成憊，明極生昏，豐極致衰，
極其甚則宗社傾覆，宮室空虛，故曰「窺其戶，闃其無人。」

「闃」即無人之狀。
干寶以上爻為說紂之亡，為獨得其旨焉。
上為宗廟，「三歲不覿」，是必三歲不祀也。

《書》曰：「自成湯至於帝乙，罔不明德恤祀，至紂不肯事上帝，棄厥先神詆不祀，
故廟中虛曠。」「三歲不覿」也。

紂惟深藏於瑤台璿室，以自娛樂，
所謂七世之朝，可以觀德者，未幾而為豐草矣，故曰凶也。

《傳》所釋「天際翔也」，「際」或作「降」；
「翔」，鄭王作樣，謂天降祥。祥，變異之通稱
又所釋「自藏也」，「藏」諸家作「戰」，王作「殘」，鄭作「傷」，皆謂國滅而自亡也。

【占問】

*   問時運：有屋無人，大凶之象。
*   問戰征：營壘空虛，敗亡之象。
*   問營商：貨物空存，無人經理，凶。
*   問功名：名既不保，名於何有？
*   問婚姻：凶。
*   問家宅：田園雖富，必是破落之戶，人煙稀少，凶。
*   問疾病：命不久矣，凶。
*   問行人：歸聚無期。
*   問六甲：生男，防不育。

【占例之437】

明治十五年(1882)某月，余因事至橫濱洋銀取引所，晤西村氏等三人，謂余曰：
「今以大藏省增稅過重，願求減輕，未知政府許否？請一筮決之。」
筮得［豐］之［離］。

爻辭曰：「上六，豐其屋，蔀其家，闚其戶，闃其无人，三歲不覿，凶。」

斷曰：

「豐者，大也」，盛也，當洋銀取引所之盛大，日出納數十萬金，其商況之盛，全國罕見，
是為「豐其屋，蔀其家」之象也。

然取引所出納雖屬豐盛，恐就其內而窺之，亦有所不足矣。

至所云願請減稅者，亦恐其有議，未必有其人也，即所謂「闃其無人」也。
謂即使請減有人，恐遲之三歲，政府亦未必見許也，故約「三歲不覿，凶」。

於是三氏互相驚視，無語可答。

至翌日，該店果然閉歇。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
