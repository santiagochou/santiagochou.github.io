《高島斷易》57-巽

[![=57巽為風](http://upload-images.jianshu.io/upload_images/6831688-71988cd3c8ee1580..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001290) 

《序卦傳》曰：「旅而無所容，故受之以巽。巽者，入也。」
為卦二陽在上，一陰伏下，陽實陰虛，虛則能入。

風無形無色，本虛象也；風之所行，無隙不入，是物之虛而善入者，莫如風。

［巽］下畫二偶為虛，故象風。以卑順為體，以善入為用，此卦之所以名［巽］也。 

**巽，小亨，利有攸往，利見大人。**

［巽］本［乾］體，［乾］德元亨，亦稱「大亨」，初動成［巽］，純剛化柔，故為「小亨」。

卦《彖》言「利有攸往」者，［大過］［恆］［益］，皆取［巽］也，過剛之人，所往必窮。

［巽］以［坤］初一陰入［乾］，以柔濟剛，黽勉前往，［巽］為利，故「利有攸往」。

「大人」，指二五，［巽］二五皆［乾］體，［乾］二五皆「利見大人」，
［巽］之《彖》辭，從［乾］來，［乾］為利，上互［離］，［離］為見，
故［巽］《象》曰亦曰：「利見大人。」

**《彖傳》曰：
重巽以申命。** **剛巽乎中正而志行，柔皆順乎剛，是以小亨，利有攸往，利見大人。**

**卦象上下皆［巽］，謂之「重巽」，［巽］為命，申亦重也。
「申命」者，一再告誡也。**

**卦以初四為柔，得［坤］氣為卦之主，四剛在上，為卦之用，
故《傳》特著之曰「剛巽」。**

**用剛之過，患在不得其中正，而用剛莫善於［巽］，故《傳》又曰「剛巽夫中正」。**

**夫是以柔认行，皆剛之行；剛之行，亦柔之行，斯令出風行，捷如影響，而無不如志也。**

**初四之陰柔，適協夫二五之陽剛，故又曰：「柔皆順乎剛。」**

**陽為大，陰為小，故曰「小亨」。**

**自下往上，謂之「往」，陽剛在上，故利於往。**

**「大人」者，秉陽剛之德者也，故利於見，是即所謂「順乎剛」也。**

**「順乎剛」者，必善用柔，此［巽］之所以為［巽］也。**

**以此卦擬人事，
《正義》曰：「若施之於人事，無所不容。」能自卑巽者，亦人事之善，莫善於用［巽］也。**

**卦體上下皆［巽］，
顯見巽而又巽，凡有作為，只能附剛而立，不克自樹，所成不大，故曰「小亨」。**

**夫人不能無所往也，亦不能無所見也，往必求其利，見必以大人，固人之所願也。**

**然卦體一陰為主，二陽俯從，全在用巽，象為「重巽」，
是其人秉性柔順，一言一語，必為之慎周祥，從容曉諭，所謂「巽與之言」是也。**

**然［巽］言而人不慍者，弊在偏於［巽］耳。**

**故［巽］必兼以剛、而［巽］乃善，謂之「剛巽」，
是法與［巽］並用，婉而得中，順以為正，斯令出唯行，謂之「剛巽乎中正而志行」也。**

**究之其志得行，其道宋宏，何也？以其「柔皆乎剛，是以小亨」。**

**［巽］為進退，進即往也，風無往而不入，故往有攸利。**

**《說卦傳》曰：「齊乎巽，相見乎離。」［離］象為大人，故［巽］曰「利見大人。」**

**蓋人以身涉世，行則有往，用則求見，道宜剛柔相濟，義以中正為衡。**

**《大象》曰：「君子以申命行事。」道亦不外乎是矣。**

**以此卦擬國家，［巽］之為象，行於天上為風，行於國中為命。
風者，彼蒼之號令，其入也又無所不至。
故上卦為政府，上順天命以發命令，而無拂民心；
下卦為人民，順承朝廷之條教，而無敢背違。**

**上以巽道化下，下以巽道事上，上下皆巽，
所謂「君子之德風，小人之德草，草上之風必偃」者，為國家安泰之象也。**

**然天下之事，濟以陽剛則道宏，處以陰柔則量隘。**

**此卦以陽為主，才力弱，而展布者微，謀為疏，而設施者淺，不中不正，雖亨亦小也。**

**《繫辭傳》曰：「巽，德之制也。」又曰：「巽以行權。」
所謂德者，必柔克剛克之相兼也；所謂權者，必可立可權之並行也。**

**昔者於變之朝，謨陳九德，寬栗剛塞，相輔而行，發號施令，
罔不用手中於民，而四方於以風動者，有由來矣，此即所謂「剛巽乎中正而志行」也。**

**《大象》曰：「隨風巽。」《說卦傳》曰：「撓萬物者莫疾乎風。」
諸四方者莫不有命，風流令行，政教如此其遠布矣。**

**往者以順而往，見者以順而見，六爻以其柔順乎剛，是以多吉，
上爻失其所以為［巽］，則凶矣。**

**通觀此卦，
卦體一陰伏二陽之下，陽上陰下，情本相得，
而陰又能下，其入陽也，陽遂俯聽其令，是以陰為主而陽為從也。
故［巽］之陰，能權能制，非優柔而寡斷也。**

**卦畫一偶象虛，凡物虛則能入，風亦虛也，故取其象於風。
風行而萬物鼓舞，令出而萬民率從，風有聲無形，命亦有聲無形，故取其象。**

**善令民者，卑虛以察閤閭之情，然後從容曉諭。**

**命之即申，然後劃一遵守，以考厥成。**

所謂「剛巽乎中正而志行」，四之所以「有獲」，五之所以「無不利」也。

惟其柔順乎剛，故六爻多吉。

初之「進退」，二之「紛若」，其謀審也，故其命順。
若謀不審，是非不明，不否不衷，徒以甘言為歡娛，其誰順之！

不巽之咎，起於自用，故下卦謀順出命，上卦行命為事。

初「志疑」而不斷；二詳審折衷；三不中正，不能謀，又不能斷；
四以斷有功；五制命中正而志行；上巽懦無能，甚於九三，其究為躁，故凶。

［巽］者，選也，與「算」通，算故能權，權者、謀也。

［巽］「稱而隱」，非唯諾諂奉之謂也，「以天下之至柔，馳騁天下之至剛」。

爻辭曰「武人」、曰「田獲」、曰「資斧」，其象為高、為長，故［巽］非徒柔也。

陰陽剛柔，相濟為用，若以陽乘剛，則陽無所施，以剛用剛，則剛無所入。

陰虛以承陽，柔順以用剛，故用剛莫如巽，此《彖》所以謂之「小亨」也。

然則五之《象》曰「先庚」「後庚」者，何也？

［巽］與［兌］相往來，［巽］位東南，天干甲木；［兌］位正西，天干庚金。
木柔而能剛，故從直；金剛而能柔，故從革。

木之性上遂，歸根於土，故順下；金之性下沈，利於致用，故悅上。

順故從繩而理解，悅故從革而響利。

［巽］之時為春，［兌］之時為秋，
萬物齊於［巽］，悅於［兌］，一出一入，一始一終，而天地西南之用畢。

二卦相資，
金反為木，則為「後甲」，故［隨］之［兌］，反為［蠱］之［巽］，
［兌］為「先甲」，自秋還春，有事之象也。
木反為金，則為「後庚」，故［巽］上反為［兌］下，
則［巽］為「先庚」，自春往秋，悅利之象。

［巽］入而隱伏，則不悅，故反［兌］。
［兌］出而毀折，則不順，故反［巽］。

然［兌］未有不順而能悅者，金未有不資本而能利者，
故［巽］以陽順陰而來下，［兌］以陽悅陰而往上，往來屈伸，自然之法象也。

此［巽］之不為［蠱］者，唯以九五之一爻而已。

聖人戒人君，制命於未亂，因為［蠱］之《象辭》為［巽］之爻辭。
在［蠱］振傷更新，治亂相循，故「先甲」「後甲」、「終則有始」。

在［巽］勿勞更始，惟「申命行事」，故「先庚」「後庚」無初而自有終也。

蓋甲有初，庚無可為初，庚後三曰，以癸終而已；
苟顛覆自用以為命，與委靡阿順以為［巽］者，皆非申命之治，而［蠱］且至也。

是爻所以戒九五也。 

**《大象》曰：隨風，巽，君子以申命行事。**

「隨」者，相繼之義，「申命行事」者，申告君命而奉行之也。

［巽］為從，從者、隨也；又［巽］為風，以風隨風，不乎不入，故曰「隨風」。

「隨風」者，猶言從風，即「重巽」之謂也。

風行相隨，所向皆靡，號令所施，順合民心，民無不從，所謂「君子之德風」也。

又上卦之［巽］，為大君施命之象，下卦之［巽］，為臣民奉命之象，
夫君命臣行，君臣之大義也，故曰「君子以申命行事」。 

【占問】

*   問時運：運途順遂，百事盛宜。
*   問營商：商業最宜隨機應變，聽命而行，斯可獲利。
*   問功名：「風從虎」，有虎變之象焉。
*   問戰征：軍令之行，捷如風火，令出唯行，無可遲疑。
*   問婚姻：憑父母之命，媒妁之言，禮之正也。夫唱婦隨，百年偕老，吉。
*   問疾病：是風痹之症，須人扶持而行。
*   問訟事：須重申稟訴。
*   問失物：為風飄失，須重番尋覓，或可復得。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，進退，利武人之貞。**

**《象傳》曰：進退，志疑也。利武人之貞，志治也。**

初爻陰柔居下，為［巽］之主，［巽］，順也，柔順少斷，故象為進退。

狐疑不決，每見於發念之初，蓄疑敗謀，此志之所以不治也。

［巽］反成［兌］，［兌］為武人，武人果決，足以斷疑，故曰「利武人之貞」。

「貞」者，正也，斯剛強奮發之氣，可以矯逡巡畏縮之偏。

《象傳》釋以「志治」，是以武治疑，即以［兌］制［巽］也。

【占問】

*   問時運：運途不正，心神猶豫，是以謀事皆顛倒無成。
*   問營商：［巽］本為利，因疑而敗，以斷而成，知猶豫者必難獲利也。
*   問功名：就武可成。
*   問婚姻：不在彬彬文士，而宜烱烱虎臣。
*   問家宅：此宅朝東南，地位不當，進退不便，宜改朝西為利。
*   問六甲：生女。

【占例之444】

友人某來，請占氣運，筮得［巽］之［小畜］。

爻辭曰：「初六，進退，利武人之貞。」

斷曰：

［巽］者，風也，風之為物，或東或西，來去無常，猶多疑之人，進退無定也。
「武人」者，取其剛果能斷也。

今足下占氣運，得此初爻，［巽］為七八月之卦，［巽］又為木，
知足下現交木運，時值初秋，木因風吹，搖動不定，喻言人心疑慮，以致進退不決。

「武人」者肅殺之象也，天以肅殺而成秋，猶人以剛決而成事，
足下一味巽柔，臨事不斷，渾如隨風飄蕩，毫無定見，本為畏事，不知反以多事。

勸足下當以沉潛剛克處之，為得其正矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，巽在床下，用史巫紛若，吉，無咎。**

**《象****傳****》曰：紛若之吉，得中也。**

［巽］為床，床下為初，［巽］以一陰在下，故曰「床下」。
凡陰氣中人，必使其人神魂不定，疑鬼疑神，若有物憑之者焉，非用剛克，不能去其疑妄。

「史」者，掌卜筮之官，「巫」者，掌袚禳之官，皆取諸［兌］象。
［兌］又為附決，用史以釋疑，用巫以禳災，斯得感格於上下神豐氏，而吉祥彙集也，
故曰「紛若，吉」。

「紛」，眾多之稱，「若」，語辭。

《象傳》以「得中」釋之，謂能行得其中，以感孚夫神祗，是以有「紛若」之吉也。

【占問】

*   問時運：得神明保佑，運途多吉。
*   問營商：凡販運倶物，有不決者，宜問諸卜筮，自能迪吉。
*   問功名：得有神助，吉。
*   問戰征：地位既低，進退兩難，當此之時，惟告求神明，自可獲吉。無咎。
*   問婚姻：卜之則吉。
*   問家宅：宜禱。
*   問疾病：宜祭禱床公床婆，自得無咎。
*   問六甲：生女。

【占例之445】

某縉紳來，請占方今時勢，筮得［巽］之［漸］。

爻辭曰：「九二，巽在床下，用史巫紛若，吉，無咎。」

斷曰：

巽者，柔順也，其為人必柔弱無能，亦優柔寡斷。

九二曰「巽在床下」，有匍匐床下，俯首乞憐之狀也。

足下占時勢，得此爻辭，
知方今時勢，朝野上下，一以巽諛成風，以忠厚為迂疏，以奸詐為得計，
所謂伺候於公卿之門，奔走於形勢之途，今之士大夫所恃為進身之要策也。

不知愈趨愈下，世道日衰，而禍患之來，皆其自取。

爻辭曰「用史巫紛若，吉」，蓋明示以卑巽之道，用之權貴，則謂諂諛；
用之於神明，則謂誠求；誠求於神，神必佑之，是以吉而無咎也。

足下有心挽回時勢，可知所從事矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，頻巽，吝。**

**《象****傳****》曰：頻巽之吝，志窮也。**

三爻以陽居陽，處下卦之極。

「頻」者，數也，下［巽］終而上［巽］接，故曰「頻巽」。

所謂「剛巽乎中正」，固非徒取夫［巽］也。

九三乃亟亟於［巽］以繼［巽］，若一［巽］為不足，而又加一［巽］焉，
是第知［巽］之為［巽］，而不知制［巽］之道，偏於［巽］者也。偏則吝矣，吝則窮矣。

《象傳》以「志窮」釋之，三居［巽］之終，志卑道屈，是終窮也。

【占問】

*   問時運：目下運途卑低，未免為人所賤。
*   問戰征：一味委靡，力弱志衰，難以免辱。
*   問營商：巽順過甚，未能與人爭強，何能獲利？
*   問婚姻：門戶低微，成亦可羞。
*   問家宅：屋宇低小，必是貧窮之戶。
*   問訟事：柔弱被欺，咎亦自取。
*   問六甲：生女。

【占例之446】

友人某來，請占氣運，筮得［巽］之［渙］。

爻辭曰：「九三，頻巽，吝。」

斷曰：

九三處內外卦之間，巽而又巽，謂之「重巽」，是一味委靡，不能免禍，反致啟羞。

足下占氣運，得此爻辭，知目下氣運柔弱，無力奮興。
當以《彖傳》所謂「剛巽乎中正」者處之，
斯巽得其濟，而足以自強，則其志可行，其道不窮矣。

【占例之447】

明治三十年(1897)，占貴族院氣運，筮得［巽］之［渙］。

爻辭曰：「九三，頻巽，吝。」

斷曰：

爻曰「頻巽」，是上下皆巽，《正義》以頻為頻感憂戚之容，謂志意窮屈，不得申遂。

處［巽］之時，只得受屈辱，故曰「頻巽，吝」。

今占貴族院，得此爻辭，知方今院中議員，皆以巽順為懷，行巽之道，處巽之時，
志窮力弱，只得受其屈辱，以致頻感不樂也。

本年貴族院，必無功績可見。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，悔亡，田獲三品。**

**《象****傳****》曰：田獲三品，有功也。**

四為重巽之主，得正而順乎剛，故「悔亡」。

四與初同體，
初曰：「利武人」，取［離］之為甲冑，
四曰「田」，亦取［離］之為網罟也，其象亦相同。

《周禮》四時之田，皆前期示戒，及其聽命，即《大象》所云：「申命行事」之義也。

「獲」，田所獲也。

「三品」者，一為干豆，二為賓客，三為充君之庖。

《象傳》以「有功」釋之，
如《詩‧豳風》所詠：「獻豜私縱，載續武功」，謂致禽饁哭而有功也。

一云：
［解］九二曰「田獲三狐」，言去小人也；
［巽］九四曰「田獲三品」，言用君子也。

【占問】

*   問時運：運途得正，災悔俱亡，出而有功也。
*   問戰征：從東南進兵，自得斬獲有功。
*   問功名：當以獻功獲賞，出身成名。
*   問營商：當以採辦皮革羽毛等品致富。
*   問婚姻：婚禮，古時戈鳧射雀，亦田象。
*   問疾病：曰「悔亡」，病必可癒。
*   問失物：可得。
*   問六甲：生女。

【占例之448】

橫濱某商來謂曰：「僕今欲謀一事，請占其得失。」筮得［巽］之［姤］。

爻辭曰：「六四，悔亡，田獲三品。」

斷曰：

［巽］為近市利三倍之卦，六四為重巽之主，足以當之。

今占得四爻，四「悔亡，田獲三品」，是明言無悔而有獲也。

子之謀事，其有大利可知也。子勿疑，舉全力而從事可也。

某大喜，乃匯集資金，直赴日光會津地方，採買人參，轉售與清商，果得大利云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，貞吉，悔亡，無不利。無初有終。先庚三日，後庚三日，吉。**

**《象****傳****》曰：九五之吉，位正中也。**

九五居卦之尊，中而且正，是即「剛巽乎中正」之大人也，故諸吉俱備。

「先庚三日」為丁，丁者，取叮嚀告誡之意，
「後庚三日」為癸，癸者，取揆度周詳之義。

卦體五動成［蠱］，
［蠱］六五曰「先甲三日」辛，「後甲三日」丁，［巽］九五曰「先庚三日」丁。

［蠱］終於丁，而［巽］則始於丁，不始於「先甲」之辛，為「無初」也；
要為十干之終，［巽］終「後庚」之癸，為「有終」，故曰「無初有終」。

［蠱］為三月之卦，春旺於木，故用甲；
［巽］為八月之卦，秋旺於金，故用庚。

木腐生蟲成［蠱］，［巽］用金克之，斯不至變而為［蠱］矣，
故［蠱］用甲，而「小有亨，無大咎」。

［巽］用庚，乃得「貞吉」而「悔亡」，《象傳》即以位釋之，謂其「中正」而得吉也。

凡六十四卦中，於九五言「貞吉悔亡」者，惟此一卦而已。

【占問】

*   問時運：逢丁、癸日作事，無往不利，大吉。
*   問營商：生業宜取木爻，日辰宜用金日，初有小悔，後必大利，吉。
*   問功名：位得中正，爻曰「貞吉」。逢丁癸之年，必得成名。
*   問戰征：其於師旅，必叮嚀以告誡，其於地勢，必周詳以揆度。
    臨事好謀，先後不怠，故戰無不勝，大吉。
*   問婚姻：丁火癸水，水火相配，吉。
*   問家宅：其宅坐北向南，地位中正，大吉。
*   問疾病：三日可癒。
*   問六甲：生女。

【占例之449】

明治二十四年(1891)，占某貴顯氣運，筮得［巽］之［蠱］。

爻辭曰：「九五，貞吉，悔亡，無不利。無初有終。先庚三日，後庚三日，吉。」

斷曰：

據爻象而論，氣運以金水為旺相，
自丁至癸，七年間正交盛運，所謂「貞吉，悔亡，無不利」也。

《大象》曰「位得中正」，知貴下本年必升晉顯職，祿位益隆，正當有為之時也。

卦體九五動，變六五為蠱，蠱者腹內蟲也，喻言國政之內亂也。

貴下能法乎巽之用庚，庚者更也，以巽行權，因時制宜，更舊從新，
命必以叮嚀申之，事必以揆度行之，《彖傳》所謂「剛巽乎中正而志行」者，是在貴下焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，巽在床下，喪其資斧，貞凶。**

**《象****傳****》曰：巽在床下，上窮也。喪其資斧，正乎凶也。**

上與初為終始，初在下多疑，既示以「武人之貞」；
至於上居卦之極，位高責重，任事益當勇決，何得一昧畏葸，自甘退伏，同於二之床下？
宜其高而益危，無以自立也。

「資斧」者，虞喜《志林》云：資當作齋，齋戒入廟而受斧，
謂上身居高位，入廟受斧，自足振其威權者也。

蓋即初利用武人之義，乃巽順不斷，失其威權，是即所謂「喪其齋斧」也。

畏事而事益滋，避禍而禍反集，故曰「貞凶」。

《傳》以「上窮」釋「在床下」，以上之高居廊廟，畏首畏尾，無異伏處床笫，其窮為可哀也。

以「正乎凶」釋「貞凶」，明過巽者之失其正矣，失其正，是以凶也。

【占問】

*   問時運：運途不正，作事委靡，愈高愈危，有喪無得，凶。
*   問戰征：身為主帥，畏首畏尾，必致喪師辱國，身亦危矣。
*   問營商：可斷不斷，因循失時，耗損必大。
*   問功名：必不能保其終也。
*   問婚姻：有懼內之象，難期偕老，凶。
*   問家宅：主有喪，凶。
*   問六甲：生女。

【占例之450】

明治二十四年(1891)，占國運治亂，筮得［巽］之［井］。

爻辭曰：「上九，巽在床下，喪其資斧，貞凶。」

斷曰：

上九處卦之極，極則思反，正當有為之時，上爻地甚高，
事既多，任事愈重，威權在手，正可獨斷獨行。

國家當此隆會，得此人材，奮然振作，力求富強，
不以巽懦自安，則反弱為強，轉貧為富，不難旦夕期之。

所患安於目前，不期上理，委靡不振，甘居人下，一切邦交等事，皆畏葸聽從，
不自爭強，商務來往，既喪其財，國事交涉，又喪其威，是所謂「喪其資斧」也。

維新以來，政府所急急圖治者，雖以取法歐美為善策，
然所取法者，多在皮毛，未得窮其精蘊，故事事出於歐美之下，是即所謂「巽在床下」也。

為今之計，當重申命令，相期與天下更新，
無因循，無苟且，當奮斧鉞之威，以行其剛巽之志，斯武務修明，即駕於歐美之上不難矣。
是治道日隆之休也，所願秉國政者努力圖之！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
