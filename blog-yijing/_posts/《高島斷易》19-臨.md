《高島斷易》19-臨

[![=19地澤臨](http://upload-images.jianshu.io/upload_images/6831688-b612c08b4791a5a0..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003896) 

「臨」字篆書作（暫缺字），從人從臣從品，
人者以君上為尊，臣者以臣民統之，品者以品類別之。 言人君臨禦天下，統率臣民，品別品類之賢否、而器使之，
是謂君臨民，尊臨卑，上臨下也。

臨又有監守之義，故監字從臨（省文）。

又按［臨卦］，［兌］下浸上，［坤］上陵下， 
下陵過乎土，有密邇切近之形。

卦體［兌］為澤，［坤］為地，地在澤上，是地澤臨也；
上四陰，下二陽，陽欲上進，是以陽臨陰也，
故《彖》辭曰：下悅而依附乎上，上順而反降乎下。
附乎上，自下附上；
降乎下，是上在下，總其象謂臨蒞也。
自有臨辭，遂以臨為卦名。 

**臨，元亨，利貞。至于八月有凶。**

［臨］，兌下坤上，［兌］、悅也，［坤］、順也。
［坤］曰「元亨」，以順來也，［臨］得［坤］之順，故亦曰「元亨」。
［兌］曰「利貞」，以悅致也，［臨］得［兌］之悅，故亦曰「利貞」。

「元亨利貞」，四德也，首備於［乾］，
［乾］、天也 ，臨民者，宜法乎天，故［臨］亦備此四德。

「八月」之說，諸儒紛議，然易之道，不外陰陽消長。
以辟卦言之，［臨］為二月之卦，二月當春仲，陽方長也；
八月當秋仲，陽漸消也，陽消陰長、凶道也，故曰「至於八月有凶」。

曰「至」者，未至而預防其至之謂也；
曰「有」者，未有而預慮其有之謂也。
若已至焉，若已有焉，凶既臨身，雖欲避之，則已晚矣。

聖人以易垂誡，期臨民者先時杜微，亦即「履霜堅冰」之意也。
萬事能有吉而無凶，斯天下可常治矣。 

**《彖傳》曰：
臨，剛浸而長，** **說而順，剛中而應。** **大亨以正，天之道也。** **至于八月有凶，消不久也。**

「剛」，指［兌］下二畫，謂初爻二爻。
「浸」，漸也，二陽漸長於下而上進也。
內［兌］外［坤］，內悅而外順也。

「剛中」者，謂二爻剛得其中，「應」者，謂五爻。
得柔之中，以應剛中，是剛柔相應也。

「大」即「元」，「以」即「利」。凡《彖傳》「以」字，即釋「利」字。 

卦德備「元亨利貞」者，［乾、坤、屯、隨、臨、無妄、革］凡七卦，
諸卦四德皆從［乾］六陽來，［乾］為天，故曰「天之道也」。

「浸而長，說而順」，是道之得其亨；
「剛中而應」，是道之得其正，所謂盡人以合天也。

「八月有凶，消不久也。」
蓋［臨］ 當二月，「剛浸而長」，至八月柔浸而長，剛浸而消矣。

「不久」者，言方消也，即浸之意。
剛而浸長，君子應天而行，乃得「大亨以正」；
剛而浸消，君子所當前時而戒，斯能免凶矣。 

陽長陰消，
以天道言，則謂寒暑之往來，
以治道言，則謂君子小人之進退。 
聖人特於［臨卦］反覆垂誡，意深哉！

以此卦擬人事，
或臨高而望、或臨淵而羨、或臨事而懼，
或臨財、或臨難，皆為［臨］也。 

人事之害，不失於剛、即失於柔；
剛之長、能濟以柔，柔之長、能濟以剛， 斯和悅巽順。 
剛柔兩得，則必萬事亨通，百為公正，是人事之至善者也。

陰陽消長，天道之循環，固非人力所能挽，而人事之吉凶伏焉矣。

淺言之，
未寒而不謀其衣，既寒則謀之不及，必致凍矣；
未饑而不謀其食，既饑而謀已遲，必致餒矣。

推之
惡未著時，而不自檢攝，則惡必浸增，至惡大而不可復改；
邪未盛時，而不自防閑，則邪必浸熾，至邪極而不可復治，皆凶道也。 

任其欲而縱之，放僻邪侈，盜跖之所以終為盜跖；
復其性而明之，戒慎恐懼，伯夷之所以終為伯夷。

天道之陰陽寒暑，在轉移之間，人事之善惡邪正，亦一轉移間耳。

［臨］卦六爻 ，惟五爻剛柔得中，稱曰「知臨」，
智則明能察幾，自有先時之吉，斯無後時之凶。

人事之所以趨吉避凶，道不外是焉。

以此卦擬國家， 
六五之君，臨御天下，以悅得眾，以順承天，
握乾而聞坤，舉直而黜枉，臨之以莊，莫不大亨而得正矣。

欲以一人臨天下、其勢難，以天下臨天下、其勢易，
故人君不貴獨臨，必貴得人以共理，昔舜有五臣，武有十臣，皆是也。

此卦六五之君，委任九二，剛柔相濟，內兌外順，
察天時之變，度人事之宜，
居正以體元，嘉會以敦亨，
利用以裕民，貞固以幹事， 
道足以教育天下英才，德足以容保子孫黎民。

以此而臨一國、而一國治，以此而臨天下、而天下平。

而君子不敢自為已治已平也，
謂治難而亂易，必於未亂防其亂，
謂泰極即否來，必於未否慮其否，
此古人感羽翹而綢繆牖戶，聞牛喘而調爕陰陽者，蓋皆有深慮焉。
［臨卦］六爻，無一言凶，亦以其能思患預防耳。

六爻中五居尊位，可謂聰明睿智，足以有臨之聖君；
二爻可謂咸有一德之大臣；初爻則行之以正；
四爻則至近當位；五爻則敦厚終吉；雖三爻不中，幸其知憂而無咎。

一人當陽，群賢薈萃，宜其君明臣良，得以長安而久治木，豈不休哉？

太陽曆者，因方今外國交際頻繁，沿而用之，至其數月，似於月之盈虛失準。
然歐美各邦，古亦用太陰曆，故今猶以十二分太陽曆之一年，同以月稱， 是以占斷上，數月必據太陰曆。

《易》以冬至為一月之初，故至一年終始，與太陽曆無有大差，故不復附月之解釋。

通觀此卦，明主在上，為天下大悅之時也。

地勢卑而下順，澤水浸而上悅，
水土本相親近，猶人主平易而近民，民皆歡樂而附上也，［臨］之所以為［臨］也。

初九、九二，同為「咸臨」，澤水自山而下也。
初九澤猶未盈，故曰「行」。
九二澤水已滿，故「無不利」。 
六三水既及岸，故為「甘」。
六四地與水接，故曰「至」。
六五地澤正應，有智者樂水之象，故曰「智臨」。
上六，地愈厚，澤愈深，故曰「敦臨」。

「咸」者，臨之速也；「甘」者，臨之賊也；
「至」者，臨之誡也；「智」者，臨之明也；
「敦」者，臨之久也。

「咸臨」，見其德而能感；
「甘臨」，見其性之過柔；
「至臨」，見其位之得當；
「智臨」，見其道之克明；
「敦臨」，見其志之篤厚。 

 蓋六五之君，不以獨臨，而能任人，故以「智臨」稱之。

用其「咸」，用其「至」，用其「敦」，而君子之道長；
去一「甘」，而小人之道消。 

陽悅而長，陰順而消，於是天時正、人事和，上下同德，熙熙皞皞，而天下治矣。
是誠臨民之極則也。

**《大象》曰：澤上有地，臨，君子以教思无窮，容保民无疆。**

上卦之地高，下卦之澤卑，以上臨下，故曰［臨］。

夫臨下之道，不外教養二者。
［兌］取夫悅，教而能悅，以集其思也。
［坤］取夫順，養而能順，足以容其眾也。

教而有思，如澤之浸得其潤；
容而又保，如地之厚而能載。

「無窮」者，澤之長也；
「無疆」者，地之廣也。

又［兌］為口，是以能教；［坤］為腹，是以能容。
君子取象澤地，以臨萬民，
教之道在育英才，保之誠如撫赤子，澤普群生，量包一世，斯臨治矣。

【占問】

*   問時運：目下作事，恰如一潭活水，流行自在，好運正長。
*   問商業：澤為貨物，地為販運之地也，得此占，其獲利厚而尤遠，大吉。
*   問家宅：此宅必近水澤之鄉，家業正旺，財丁兩盛，大吉。
*   問戰征：其陣宜臨水處，不特一時得勝，且有萬民歸服之象。
*   問疾病：其命可保，其病必延久，一時難癒。
*   問訟事：恐久久不了。
*   問婚嫁：兩姓和合，五世其昌，大吉。
*   問六甲：生女。
*   問行人：一時未歸。
*   問失物：在川岸處覓之，保可得也。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，咸臨，貞吉。**

**《象傳》曰：咸臨，貞吉，志行正也。**

山澤通氣之卦，名之曰「咸」。
此卦澤上有地，陰陽之氣相感，故初二兩爻，皆曰「咸臨」。

初居卦之始，其陽猶微，與四相應。
四以柔而當位，初以剛而得志，行各其正，
乃能應而進於五，相與得行其道，以佐大君「智臨」之治也，故曰「貞吉」。

《象傳》曰：「志行正」，蓋初爻位居其正，是以志之所行，莫不正也。

【占問】

*   問時運：目下新運初交，能守其正，行無不利。
*   問商業：時當新貨初出，市價平正，盡可販行，無不如意。吉。
*   問家宅：必是忠厚中正之家，現下有吉事臨門，大利。
*   問戰征：初次臨陣，直從大路進軍，吉。
*   問疾病：病是初起，正氣充足，可保即癒。
*   問婚嫁：門戶相當，品行端正，佳偶也。
*   問訟事：一經臨審，即可了結。
*   問六甲：生男，臨盆有喜。

【占例之144】

友人某來，請占氣運，筮得［臨］之［師］。

爻辭曰：「初九，咸臨，貞吉」」

斷曰：

此卦地下有澤，澤者為水所停蓄之處。
澤得地而流，地取澤而潤，彼此相臨，故其卦曰臨。

今足下占得臨初爻，初與四相應，四近尊位，有貴顯之象；
但四爻貴顯，陰柔而居陰位，勢力尚有所缺。

足下為初爻，陽而居陽，雖有才智，以無其位，未得行其志。
在爻辭曰「咸臨」，「咸」感也，兩情定相感孚。
今為初爻，是初次相見，意氣雖投，尚未可望其速行，必俟二爻「咸臨」，則無不利矣。
必也其在明年也。

於是某敬服而去。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，咸臨，吉，无不利。**

**《象傳》曰：咸臨，吉，无不利，未順命也。**

此爻成卦之主，以剛中之才、與六五柔中之君，陰陽相應，
雖在大臣之位，任官之曰猶淺，不保無眾陰嫉之也。

故直臨必有咎，直待在上之君長，感我才德，而後臨之，然後可得吉也。

此爻曰「吉」，曰「無不利」，於六爻中特見讚美，
蓋初爻以正感，二爻以中感也。

《象傳》曰「未順命也」，謂此爻在下體而不當位，故小人未盡從其命也。

【占問】

*   問時運：目下正佳，又得貴人照應，大吉。
*   問商業，初次既獲吉，二次更利。
*   問家宅：有福星照臨之象，前後皆吉。
*   問戰征：再接再厲，所向皆吉，但防偏裨中，有不從令者，以致敗事。
*   問婚嫁：咸利，唯屬羊者最佳。
*   問訟事：卻不致敗，但一時未得順從。
*   問六甲：生男，但未產也。
*   問行人：在外者歸期未定。

【占例之145】

友人來，請占某貴顯氣運，筮得［臨］之［復］。

爻辭曰：「九二，咸臨，吉，無不利。」

斷曰：

此卦下之二陽長進，上之四陰衰微，陽者君子，而陰者小人也。
君子在位，則國家安寧，萬民得福，是臨民之善者也。

今占得此爻，以九二為貴顯，與六五之君位，陰陽相應，謂之「咸臨，吉，無不利」，
可知某貴顯本年之氣運大吉。

【占例之146】

明治二十七年(1894)，友人金原明善氏來訪。
曰：「於生長之鄉在遠州濱松附近，以培植山林為業，
近在東京經營商行，家鄉舊事，未能兼顧。
孫女現已及笄，欲得一配偶，使之相續家業，並可奉事老母，與余妻共歸故鄉。
請占吉凶如何？」筮得［臨］之［復］。

爻辭曰：「九二，咸臨，吉，無不利。」

斷曰：

［臨卦］下兌上坤，坤為老母，兌為少女，又兌為悅，坤為順，
是老母愛悅少女，少女順從老母也。

今占得二爻，其辭曰「咸臨，吉」，二爻與五爻相應，
二爻陽居柔位，五爻陰居陽位，恰合贅婿之象。
爻辭曰：「吉，無不利。」可使速完婚姻，若愆時期，三四兩爻，皆不利。
明後兩年，未可成婚，必以本年為吉。

金原氏謝而去。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，甘臨，无攸利，既憂之，无咎。**

**《象傳》曰：甘臨，位不當也。既憂之，咎不長也。**

「甘」者，五味之中，為人之所最嗜，為怡樂之義。

「甘臨」者，謂不能臨人以德，而以甘言諂之，必無誠心實意也。

三爻比近二爻，見二爻眾未從其命，遂欲巧言求進。
究之，言雖甘，而位不當，何利之有？ 既知其非而「憂之」，反邪歸正，去惡從善，
則以今日之事，亦足補前日之非， 則可以免咎，謂之「既憂之，無咎」也。

《象傳》曰「位不當也」，以陰居陽，是位之不得其正也；
「咎不長也」，幸以其憂之速，故其咎未至於長也。

【占問】

*   問時運：運既不佳，行亦不正，幸能知悔，後運可望。
*   問商業：店基不得其位，惟販運糖業則佳。
*   問家宅：屋運不佳，直遷徒為吉。
*   問戰征：屯營地位不當，遷營則吉。
*   問疾病：藥不對症，宜進苦辛之劑，無咎。
*   問婚姻：不合。
*   問行人：外不得利，近時可歸。
*   問失物：可得。
*   問六甲：生女，恐難長養。

【占例之147】 

明治五年(1872)，友人某來，請占某商氣運，筮得［臨］之［泰］。

爻辭曰：「六三，甘臨，無攸利。既憂之，無咎。」

斷曰：

此卦地上有澤，
地［坤］卦，坤以生育萬物，為母，
澤［兌］卦，兌以三索得女，為少女，有母女相臨之義。
［臨］三爻曰「甘臨」，以陰居陽，位不中正，恰如少女恃寵，以甘言取悅於母，冀專家政。

今某商人，占得此爻，知某商人必夙性陰險，專以機巧取利，
一旦得志，便自盈滿，如婦人小子之為，何利之有？

若能遷改，尚可免咎。

友人曰：「甚感《易》理之妙。
某商人曾以一步金十錢價格，買橫演吉田新田之沼地若干，
後因某豪商為抵當某省寄托金，以一步一元價格買之，以為抵當。
故某商人一時占萬餘元巨利，從此遂生驕慢，輕視眾人，其狀恰類狂病者。」

余將對友人詳說《易》占之妙，使之轉告某商也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六四，至臨，无咎。**

**《象傳》曰：至臨，无咎，位當也。**

此爻位近至尊，才志俱弱，以柔順之資，居臺鼎之貴，能略分忘勢，
下應初九之剛正，尊賢尚德，情意懇至，故曰「至臨」。

蓋大臣有休休好善之誠，無矜矜自足之意，
以至誠之心，感應初九，初九之賢，亦感而悅服，共謀國事，是以無咎。臨政之吉，莫大於此。 

《象傳》曰「當位也」，謂得柔正之德也。

【占問】

*   問時運：好運已至，無不得當，有吉無凶。
*   問商業：目下販運，正當其時，無往不利。
*   問家宅：宅位得當，家業興隆，無咎。
*   問戰征：其時已至，正可臨敵獲勝。
*   問疾病：雖至危篤，尚可無咎。
*   問婚姻：彼此歡洽，門戶亦當。
*   問行人：即至。
*   問失物：即得。

【占例之148】

友人某氏來，請占某貴顯氣運，筮得［臨］之［歸妹］。

爻辭曰：「六四，至臨，無咎。」

斷曰：

此卦內卦［兌］為口，外卦［坤］為眾，
為俯聽輿論，酌量民情，出而臨事之謂，故名曰［臨］。

四爻具柔正之德，下應初九之剛正，忘勢略分，厚意禮賢，可謂誠之至也，
謂之「至臨，無咎」。

某貴顯能體此意，可得無咎。

 ☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，知臨，大君之宜，吉。**

**《象傳》曰：大君之宜，行中之謂也。**

「知」者，智也。「智臨」者，知人善任之謂也。

夫以一人之身，臨天下之廣，自任其智，適足以為不智，
惟能取天下之善，任天下之事，如此則「知周萬物，道濟天下」，
是恭已無為之郅治也。

此爻具柔中之德，居至尊之位，下應九二，知其賢而任之，
所謂「聰明睿智，足以有臨」，此爻得之矣，故曰「大君之宜」。

舜之稱大智，合天下之智以為已智，曰「舜好問而察邇言」，亦此意也。

《象傳》曰「行中之謂也」，
謂五有柔中之德，倚任剛中之賢，以成「智臨」之功，中道而行，是即不偏之謂矣。 

【占問】

*   問時運：目下運得其時，又得好人相助，事事宜成，吉。
*   問商業：知往知來，通曉商情，自然獲利，吉。
*   問家宅：有五福臨門之兆，吉。
*   問戰征：能得軍心，斯知己知彼，戰無不勝也。
*   問疾病：當得良醫，詳知病由，治之自然得癒。
*   問婚姻：宜家宜室，大吉。
*   問失物：有人拾得，久後自知。

【占例之149】

明治二十二年(1889)，占某貴顯氣運，筮得［臨］之［節］。

爻辭曰：「六五，智臨，大君之宜，吉。」

斷曰：

此爻居五，為大君之位，爻曰「智臨」，有大君之象，非人臣所宜。

今為某貴顯占得此爻，五與二相應，五君，二臣也，當以二爻為某貴顯。

「智臨」者大君，受大君所知者，某貴顯也。
受大君之知以臨政，凡有善政，皆宜歸君，故曰「智臨，大君之宜，吉」。

然位高任重，眾忌所歸，往往宜於君，轉不宜臣，亦陰陽消長之機也。

［臨］六爻無凶象，特於《彖》曰「至於八月有凶」，聖人就此吉卦，突示凶災，
蓋以長之初，消即伏之，福之來，禍即繼之，謂吉在今日，凶宜預防於將來也。

《易》機甚微，未易測度。
後十月某貴顯猝遭凶暴所傷，不在八月［觀］之數，延至十月［遯］之數。
雖筮者有不能確知其數者，然吉凶之理，要不出消長循環中也。後進之士，須注意焉。

【占例之149】

明治三十年(1897)五月十二日，訪橫山孫一郎氏於東京山下町。
雨宮敬二郎、小野金六兩氏亦在其座，謂余曰：
「無輩昨年以來，欲使英國左美以而商會，買我國公債，極力斡旋，
然價值不適，苦慮久之，請占此買賣約券成否？」筮得［臨］之［節］。

爻辭曰：「六五，智臨，大君之宜，吉。」

斷曰：

［臨］者，彼此互相臨之謂也。
蓋此卦以［兌］少女，與［坤］老母，有相順相悅之象，公債買賣，意亦如此。

我得戰勝償金，欲益擴張軍備，示威信於各國，堅固國家之基礎，
因賣公債，俾補不足，彼商會亦將賣與本國低利之商人，得其贏餘。
兩相互相牟利，猶如老母與少女，親悅而成事也。

今占得此爻，知即可遂望，事在必成，勿復多慮。

翌日果有四千萬元公債買賣約成之報。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，敦臨，吉，无咎。**

**《象傳》曰：敦臨之吉，志在內也。**

「敦」者，篤也，厚也。

此卦六五既應九二，上六又從而附益之，謂之「敦臨」，
猶［復］六四既應初九，六五亦從而附益之，謂之「敦復」，其義一也。

此爻為［坤］之極，居［臨］之終，陰柔在上，與二雖非正應，而志在從陽，
屈尊從卑，降高就下，禮義敦篤，是臨道之善持其終者也。
故曰「敦臨，吉，無咎」。

凡卦於上爻為極，過極每多危象，
此爻曰「敦臨」，有「安士敦仁」之義，無過極之慮也，是以吉而無咎。

《象傳》曰「志在內也」，內者，指內卦二陽，
雖與內卦無應，上六之志，唯在於內，故曰「志在內也」。 可與［泰］初九《象傳》「志在外也」對看。

【占問】

*   問時運：目下好運已終，惟其存心忠厚，故得無咎。
*   問商業：販賣內地，吉。
*   問家宅：世代忠厚，內外肅穆，吉。
*   問戰征：宜增兵益餉，以保護內地為要。
*   問疾病：培養元氣，勿藥有喜。
*   問六甲：生女。
*   問失物：即在家內，未嘗失也。
*   問行人：即日可歸。

【占例之151】

友人某氏來請占謀事，筮得［臨］之［損］。

爻辭曰：「上六，敦臨，吉，無咎。」

斷曰：

此爻居［臨］之極，功業已完，別無他圖。
曰「敦臨」者，亦於臨道之中，復加敦厚而已，能敦厚以臨，故得「吉無咎」。

今占得此爻，足下亦宜知此意，凡事宜加敦厚，則何謀不遂？何事不成？
足下思慮之篤，可於《易》象見之。

某氏曰：《詩》云，「他人有心，予忖度之」，洵先生之謂也。深謝而去。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
