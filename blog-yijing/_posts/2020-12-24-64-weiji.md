《高島斷易》64-未濟

[![=64火水未濟](http://upload-images.jianshu.io/upload_images/6831688-9afdef5312350a05..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000311) 

［未濟］反［既濟］，以［既濟］之上卦反而居下，［既濟］之下卦反而居上，
水與火相背不交，是炎上者未能成其炎，潤下者未能致其潤，
此卦所以名［火水未濟］也。

**未濟，亨。小狐汔濟，濡其尾，無攸利。**

**不曰「不濟」，而曰［未濟］，非安處不濟也，未耳。
蓋未濟而自有可濟，未亨而自有可亨，故曰「未濟亨」。**

**［坎］為小狐。「汔」，幾也。**

**濟必登岸，始為［既濟］，一步不至，猶未也，「汔濟」安得為濟哉！**

**小狐力弱，中流失濟，尾重不掉，難免濡矣，復有何利？
故曰「小狐汔濟，濡其尾，無攸利」也。**

**《彖傳》曰：未濟，亨，柔得中也。****小狐汔濟，未出中也。
濡其尾，無攸利，不續終也。雖不當位，剛柔應也。**

**此卦下［坎］上［離］，［坎］為水，［離］為火，
火上水下，水火不相交，即水火不相為用，為天地昏而未旦，宇宙混而未開之會也。**

**［既濟］［未濟］，《彖》皆言「亨」，
［既濟］之亨，已然之亨；［未濟］之亨，未然之亨。**

**未然之亨，而終可得亨者，以其柔之得中也。**

**小狐不能涉川，不自量力，貿然前進，雖幾乎濟，而終至不濟，未能出險之中也。**

**三四當卦之中，［坎］盡於三，故未出中；
未出中，則泊中流，欲進不能，欲退不得，是足未登，而尾已濡矣。**

**「不續終」者，謂續［既濟］之終也。
［既濟］之終，乃［未濟］之始，［既濟］之首，乃［未濟］之尾。**

**［既濟］之終而濡首，則［既濟］幾不保其終，所望［未濟］續之耳。
乃［未濟］而濡尾，則不能續［既濟］之首，即不能續［既濟］之終矣。**

**［既濟］［未濟］，首尾相接，終而復始，不續其終，
譬如寒暑不錯行，日月不代明，而天地亦幾於息矣，況於人事乎？故「無攸利」。**

**處［未濟］者，所當原始要終，力求其濟，勿效「小狐汔濟」而濡尾也。**

**在一時之［未濟］者，無他，以其位之不當也。**

**然位雖不當，要自有可濟之理。
［既濟］之為［既濟］，無非以剛柔之相應，
［未濟］亦同此剛柔，由未而既，在此一濟，即在此一續，
則［未濟］之終，亦即為［既濟］之終，而［乾］元亦由是而始焉。**

**以此卦擬人事，人生涉世，不能無險，不能不求其濟。
當其［未濟］，固不可安於［未濟］，所當黽勉以期其濟。
安於［未濟］，則終不濟矣，黽勉以期其濟，雖一時［未濟］，而終必可濟也。**

**［未濟］而進為［既濟］，［既濟］之亨即可為［未濟］之亨矣。故［未濟］亦亨。
處［未濟］者，由此濟彼，涉夫險中，即出夫險外，必求彼岸之登，不為中道之劃。**

［既濟］之首可續，［未濟］之尾不濡，復何往而不利者哉！
人事當此，絕而復續，終而復始，
已然者保而無失，未然者進而無窮，如是則［未濟］者必濟矣。

而一時猶有［未濟］者，以其位之不當也。

按爻位必火在下，則水受其煎，必水在上，則火奏其功，顛倒失位，是兩不相用也。

不相用，則不相濟，然亦非終不濟也。

卦體上互［離］，下互［坎］，［坎］剛［離］柔，上下相互，即上下相應，
［既濟］之為［既濟］，在此剛柔之相應，
［未濟］之進為［既濟］，亦在此剛柔之相應耳。

以柔濟剛，即以終續始，復有何險之不濟哉！
天道循環，人事代更，要不外此剛柔之相應而已。

以此卦擬國家，國家之興衰治亂，顛覆存亡，唯在［既濟］與［未濟］相續相保而已矣。

作《易》者在殷周之際，論者謂［既濟］之卦屬諸殷紂，［未濟］之卦屬諸周文，
文當蒙難艱貞，正值［未濟］之時也，而小心翼翼，不回厥德，乃所以求其濟焉。
彼密祟之距侵，皆小狐之汔濟，其何能濟哉！
惟文以柔順文明，蒙此大難，率能無畔援，無歆羨，率登道岸，其濟也。

其亨也，其得天人之相助，而成其濟也，庶幾大畏小懷，無往而不利者矣。

乃能以周繼殷，即周之［未濟］，以續殷之［既濟］，
則殷之變而為周者，亦即此首尾之相續也。

後世繼周而值［未濟］者，皆當取法於文也。

《詩》云：「淠彼涇舟，丞徒掉之。」可想見其濟之亨也已。

通觀此卦，［既濟］者功已畢，［未濟］者事復始，終而復始，有生生之義焉。

「生生之謂易」，《易》所以終於［未濟］也。

［既濟］者水在上，勢欲下，火在下，勢欲上，二氣參和，交致其用；
［未濟］反是，炎上者上升，流下者反下，分背不交，不相為用。

致用則其用已成，不相為用，而其用正有待也，
此即五德相乘，四時遞嬗，無絕不續之運會也。

［坎］［離］之［既濟］［未濟］，猶［乾］［坤］之［泰］［否］，
［泰］極則［否］，［既濟］而後［未濟］，其象同焉。

此卦下三爻為［未濟］中之［未濟］，上三爻則為［未濟］中之［既濟］，
由未而既，故爻象視［既濟］為吉。

卦體［坎］上［離］下，
［離］為日，［坎］為夜，［離］明［坎］暗，［離］虛［坎］實；
德莫大於明，道莫神於虛，故［坎］降而［離］升，
［坎］隱布內，［離］明在外，日麗天上，水行地下，［乾］［坤］正位，法象之自然也。

聖人於此，當其［既濟］，不忘［未濟］之念；當其［未濟］，倍切［既濟］之圖，
業必慎於創始，功不隳於垂成，俾天運得以永貞，治道得以久安，豈不甚願？

無如陰陽倒置，爻位失當，［坎］［離］各安其宅，水火互藏其用，卦所以為［未濟］也。

在六爻，位皆不當，而剛柔則各相應也。

初「濡尾」，無濟之具也；
二「曳輪」，得濟之具也；
三「涉川」，以躁動而凶也。

內卦三爻，皆為「欲濟」而猶「未濟」者也。

四「有賞」，以震伐而行志也；
五「輝光」，以「有孚」而獲吉也；
上「濡首」，以飲食而失節也。

外卦三爻，皆進［未濟］而為［既濟］者也。

爻以二五為正應，故皆曰「貞吉」。

初與四雖應，初當濟之始，四得濟之中，故初不如四吉；
三與上皆處極位，三以未濟而失利。

上以［既濟］而失節，故皆示以為戒，戒之正，所以保其終也。

《易》之道以不終為終，乃無終而非始，故［乾］曰「無首」，［坤］曰「大終」。

六十四卦，不終於［既濟］，而終於［未濟］，
為［既濟］者已盡，［未濟］者無窮，以既啟未，以未續既，
［乾］［坤］之大用，即在［坎］［離］之相續也。 

**《大象》曰：火在水上，未濟，君子以慎辨物居方。**

火熱水寒，物之各異其性也；離南坎北，方之各殊其位也。

火在水上，是炎上潤下，並失其位，兩不相濟也，故曰［未濟］。

君子觀其象，而辨之居之，辨其物，使物得其宜，而不相混；
居其方，使方從其位，而不相越。

皆以審慎而出之，斯知之無不明，處之無不當，而其［未濟］者乃可進於濟矣，
故曰「君子以慎辨物居方」。

【占問】

*   問時運：運途顛倒，諸事須慎。
*   問營商：貨物失當，地位不合，所當謹慎處置，方可獲利。
*   問功名：未也。
*   問戰征：營壘器具，各失所宜，不相為用，急宜慎重審察，斯可免敗。
*   問家宅：方向倒置，須當改易。
*   問婚姻：門戶不合。
*   問疾病：上下焦血絡不通，宜升不升，宜降不降，藥方最宜審慎。
*   問失物：辨明方位，可以尋得。
*   問六甲：上月生女，下月生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，濡其尾，吝。**

**《象****傳****》曰：濡其尾，亦不知極也。**

初居［未濟］之始，《彖》所云：「小狐汔濟，濡其尾。」初爻當之。

［未濟］之初，與［既濟］之上，首尾相接，
［既濟］之上，以濡首而厲，初踵其後，見上之濡首，反而自懲，
［未濟］者亦可免於濡矣。

乃前首後尾，同遭其濡，頑不知戒，故曰「吝」也。

《象傳》以「亦不知極」釋之，謂前覆其轍，後又不知而蹈之，故曰亦不知其極也。

【占問】

*   問時運：不審前後，不顧進退，魯莽從事，是昏而無知者也。
*   問營商：前既失敗，後又不戒，覆轍相仍，其將何以了事乎？
*   問功名：龍頭既失，驥尾亦必難附。
*   問婚姻：流離首尾，團聚難矣。
*   問家宅：此宅前門後乍，方位不正。
*   問疾病：病在下身。
*   問六甲：生男。

【占例之498】

友人某來，請占製造物品生業如何，筮得［未濟］之［睽］。

爻辭曰：「初六，濡其尾，吝。」

斷曰：

初居［未濟］之初，正在濟末將濟之時，
［既濟］之終「濡其首」，［未濟］之始「濡其尾」，有首尾不相顧之象。

今君占製造生業，得此爻辭，知此業必是舊業，君接其後而重興也。
君乃不知前車之覆，貿然而蹈其後，以致製品所出，一時不能銷售。

以此質金，反致失利，得失不償，進退兩難，
幾同「小狐汔濟」，而「濡其尾」也，未免吝矣。

至二爻曰「曳其輪，貞吉」，在明年當以車運出外，可以販賣獲利也，君可無憂焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，曳其輪，貞吉。**

**《象****傳****》曰：九二貞吉，中以行正也。**

二居［坎］之中，［坎］為輪，故曰「輪」。

輪者，濟之具也。
［既濟］初爻曰「曳輪而濡尾」，有濟之具而濡者也； 此曰「曳輪」，而不曰「濡尾」，有濟之具而不濡者也；
視［既濟］之初為優也，故曰「貞吉」。

［坎］又為矯鞣，按《周禮‧考工記》：「行澤者反鞣，行山者仄鞣。」取其便於曳也。

禦輪濟水，中道而行，其濟以正，是為中行以正，吉何如之！
《象傳》所釋，最為明著。

【占問】

*   問時運：運如輕車撞水，中道以濟，無往不利。
*   問營商：有滿載而歸之象。
*   問功名：二與五應，五為君，二為臣，二五皆吉，是君臣相濟也。有後車以載之象。
*   問戰征：有曳柴偽遁之謀。
*   問婚姻：有桓少君鹿車共挽之風，必得賢婦，吉。
*   問家宅：有輪奐並美之象。
*   問疾病：必是胸腹作鳴，轆轆如車聲，宜開通三焦，使氣機舒展，自癒。
*   問六甲：生男。

【占例之499】

明治八年(1875)九月，朝鮮國炮擊我雲揚艦，物論洶洶，朝廷將興問罪之師。

時陸軍大佐某氏來請一占，筮得［未濟］之［晉］。

爻辭曰：「九二，曳其輪，貞吉。」

斷曰：

水火不交，不相為用，謂之［未濟］。
然［未濟］非不濟也，時未至則不濟，時至則濟，故曰「未濟亨」。

為卦皆取水火，既濟水在火上，初爻曰曳輪，是為陸道之輪車也；
［未濟］火在水上，二爻曰曳輪，是為海道之輪船也。

今雲揚艦被朝鮮炮擊，爻曰：「曳其輪，貞吉」，想雖被擊，尚可曳輪而歸，故不失其吉也。

《象傳》曰：「中以行正」，言必得中和之道，以行其正，今年必不致構怨興兵也。

至三爻曰：「征凶，利涉大川」，恐明年有事於朝鮮。

曰「征凶」者，恐陸軍不利；
曰「利涉大川」者，知海軍必大勝也。

九四曰：「貞吉，悔亡，震用伐鬼方，三年有賞於大國」，
自二至四為後年，必可解決朝鮮之事矣。
當以朝鮮土地屬我版圖，以之賞賜有功諸藩。

且二爻變而為［晉］，［晉］者，進也，
［晉］五曰：「失得勿恤，往吉，無不利」； 上曰：「晉其角，維用伐邑，厲吉，無咎」，
是皆征伐有功之占也。

占象如是，知以後必獲大功。

但［未濟］以外卦為［既濟］，內卦為「將濟」， 占在二爻，故今年未能成事，必待外卦，乃得全濟也。

後朝鮮事局平和，征討不興，於是某氏來曰：前日之占，事未甚驗，
余曰：「《易》占無不靈應，但所應有不在一時也」。

現雖歸和平，其「中以行正」一語，恰好符合，此後占象，君須緩以待之，無不應也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，未濟，征凶，利涉大川。**

**《象****傳****》曰：未濟，征凶，位不當也。**

三爻以陰居陽，當內外卦之交，首尾俱不著岸，故爻曰「未濟」。

專以卦名歸之，謂［未濟］之所以［未濟］者，在此爻也。
三為［坎］之終，地當重要，進一步則出險，誤一步即履危，
魯莽前進，一經失足，功敗垂成，故曰「征凶」。

然［未濟］有可濟之道，有險有出險之時，
自古定大難、建大功者，罔非從「征凶」之時而興起也。

所謂「征凶」者，第誡其不可妄動，非欲其退縮不前。
三之地，正當利涉之地，三之時，正當利涉之時，此而不濟，則終不濟矣；
此而得濟，則吃濟者乃得濟矣。

《象傳》曰：「位不當也。」
［未濟］六爻，位皆不當，三為［坎］之終，故《象傳》專以「不當」釋之。

【占問】

*   問時運：宜鎮靜待時，躁動則凶。
*   問戰征：宜會集海軍，水陸並進，則凶者吉矣。
*   問營商：以舟運為利。
*   問功名：有涉川作楫之材。
*   問婚姻：《詩》云：「造舟為梁，親迎於渭。」迎娶則吉，往贅則凶。
*   問疾病：［艮］為狐，病由孤祟所致，宜涉川以避。
*   問六甲：生男。

【占例之500】

三十年(1897)，占眾議院氣運，筮得［未濟］之［鼎］。

爻辭曰：「六三，未濟，征凶，利涉大川。」

斷曰：

此卦火上水下，水火不相為用，故曰「未濟」。

三爻居上下內外之交，出［坎］入［離］，正當［未濟］之時，是以爻辭直曰「未濟」。

曰「征凶」者，指初之濡尾也；曰「利涉」者，指二之曳輪也，為利為凶，任人自為之耳。

《傳》則釋曰「位不當」，於此即可見眾議院之氣運矣。

蓋在政府欲效歐美之文明，以圖富強；
在眾議員，欲學歐美之自由，以圖權利，猶之火上水下，兩不相濟也。

且現時所選議員，多由賄賂而來，是明明位之不當也，由此以往，安得不凶？故曰「征凶」。

然於議院之設，苟當其位，而「中以行正」，未始無利，故曰「利涉大川」。
但此爻處［坎］之終，猶未出險，今年眾議院，正當［未濟］之地，難期盛旺。

四爻曰：「貞吉，悔亡，震用伐鬼方，三年有賞於大國」，
知明年眾議院，必得其人，能贊襄國家人事，勞邀厚賜，此盛象也。

五曰：「君子之光」，五為君，定當入觀天顏，武功文德，並煥輝光矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，貞吉，悔亡。震用伐鬼方，三年有賞於大國。**

**《象****傳****》曰：貞吉，悔亡，志行也。**

［未濟］濟在四，［既濟］濟在三，［未濟］之四，即［既濟］之三，
故爻辭皆曰「伐鬼方。」

三居［離］知始，［離］為戈兵，故「用伐」，［坎］為鬼，故取象於「鬼方」。

「震」者，威怒之象，所謂一怒而安天下之民也。
［未濟］則有悔，濟則悔亡，故曰「貞吉，悔亡」。

「三年」者，言其久也，即［既濟］三爻所云：「三年克之」也。

「有賞」者，為獻俘授飲，至大賞是也。

「大國」謂殷，爻雖不明言高宗，要不出［既濟］三爻之義也。

《象傳》曰：「志行。」謂班師奏凱，威震遐方，主三軍者，得行其志矣。

［既濟］三爻《象傳》曰「憊也。」為勞師遠征而言；
此《象傳》曰「志行。」 為振旅告捷而言。

【占問】

*   問時運：有此大運，「貞吉，悔亡」，名利俱全。
*   問戰征：率軍遠征，奏凱而還，得以榮邀賜命。
*   問營商：行商遠出，財利豐盈。
*   問功名：聲名遠震，得承天寵。
*   問婚姻：三年可成。
*   問家宅：貞吉。
*   問疾病：「鬼方」二字不祥，三年後恐難保。
*   問六甲：生女。

【占例之501】

友人某來請占氣運，筮得［未濟］之［蒙］。

爻辭曰：「九四，貞吉，悔亡。震用伐鬼方，三年有賞於大國。」

斷曰：

此卦下三爻為［未濟］之時，上三爻為［既濟］之時，
今占得四爻，知年來困苦之事，漸次可奏成功，謂之「貞吉，悔亡」。

「震用伐鬼方，三年有賞於大國」者，
知君於此三年中，得以威名遠揚，賞賜榮膺，為生平業成志滿之時也。

【占例之502】

明治二十七年(1894)冬至，謹占二十八年聖運，筮得［未濟］之［蒙］。

爻辭曰：「九四，貞吉，悔亡。震用伐鬼方，三年有賞於大國。」

斷曰：

四爻當內外之交，出坎入離，為脫險難而進文明，是由［未濟］而抵［既濟］也。

今占得四爻，爻曰「震用伐鬼方」，是為征清之役，必得全勝也。

「三年」者，謂戰役之久；「有賞於大國」者，謂奏凱行賞也。

廟算之精，聖武之顯，遠過湯武，洵可謂萬年有道之天子也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，貞吉，無悔。君子之光，有孚，吉。**

**《象****傳****》曰：君子之光，其輝吉也。**

五為［未濟］一卦之主，居［離］之中，與四相比，與二相應。

二以居中行正，四以征伐有功，
當此文德昭明，武功顯著，臣下之勳業，要即為天子之威光也，
故曰「君子之光。」

柔得中，故「貞吉，無悔」。

［離］為明，為光，德莫盛於明，業莫大於光，
六五之君，和順積中，英華發外，其光皆出於君子之身，天下莫不仰文明之化，
故曰「有孚，吉。」

《象傳》以「輝吉」釋之，謂其篤實輝光，自然昭著，吉何如也？

【占問】

*   問時運：運當全盛，百事皆吉。
*   問戰征：［師卦］曰「師貞，丈人吉。」可並占之。
*   問營商：其營業必關係政府公幹，或為軍餉，或為軍器，得沾朝廷之餘澤，故吉。
*   問功名：有入覲天顏之象。
*   問家宅：此宅大吉，當邀旋賜之勞。
*   問婚姻：「君子好逑」，必得。
*   問六甲：生女，主貴。

【占例之503】

某縉紳來，請占官階升遷，筮得［未濟］之［訟］。

爻辭曰：「六五，貞吉，無悔。君子之光，有孚，吉。」

斷曰：

五爻居［離］之中，［離］為日，為光，五當君位。日有君象，故曰「君子之光」。

日光照臨，下土遍被，故曰「有孚」。

五與二應，二為臣，是先得「君子之光」者也。

今足下占祿位升，得［未濟］五爻，五為尊位，二爻屬貴下，
二爻曰：「曳其輪，貞吉」，輪為日輪，
曳夕者，有如羲和御日，是為天子之近臣，沐浴聖化。
瞻仰龍光，君明臣良，可為貴下賀焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，有孚於飲酒，無咎。濡其首，有孚失是。**

**《象傳》曰：飲酒濡首，亦不知節也。**

上九當［未濟］之終，反為［既濟］，［坎］險已脫，上下交孚，則飲食以燕樂之。

《詩》：「南有嘉魚，君子有酒，嘉賓式燕以樂。」
《序》曰：「太平君子至誠，樂與賢者共之」，有孚於酒食之義也，故「無咎」。

然酒以成禮，不及於亂，立監立史，所以示其節也。
「濡其首」，則醉而不出，是謂伐德，亦何取於孚矣，故曰「有孚失是。」
是始為有孚而飲酒者，繼反為飲酒而失孚也。

《象傳》以「不知節」釋之。
《易》之為書，患太過，更甚於防不及，欲不可縱，樂不可極，持盈保泰，無非節也。
此特於［未濟］之終，借飲酒以為喻耳。

【占問】

*   問時運：［坎］難已平，眾心歡樂，能知搏節，可以永保無咎。
*   問戰征：此為得勝班師，飲酒策勳之時也。
*   問營商：己得厚利而歸，從此量入為出，富可永保矣。
*   問功名：有得而復失之患。
*   問疾病：必是飲食不節所致。
*   問訟事：《序卦》曰：「飲食必有訟。」知其訟必由於酣酒也。
*   問六甲：生女。

【占例之504】

二十八年(1895)七月廿七日薄暮，余與友閒敘於書樓，偶聞有叫新聞號外者，
客曰：「號外所報，不審何事，君試占之。」筮得［未濟］之［解］。

爻辭曰：「上九，有孚於飲酒，無咎。濡其首，有孚失是。」

斷曰：

號外所報，必因飲酒過度，醉溺水中之禍也。

時女僕適賫號外來，展而閱之，為山陽鐵道，汽車顛覆中途，致傷旅客之報也。

後數日，會該鐵道會社員，問及當時情況，
曰：「會風雨暴作，勸令止車，機關師某不肯，臨行且滿酌火酒，
啟車而進，猝罹此禍，因此傷命云。」乃知爻辭果不虛也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
