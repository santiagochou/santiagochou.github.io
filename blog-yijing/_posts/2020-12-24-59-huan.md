《高島斷易》59-渙

[![=59風水渙](http://upload-images.jianshu.io/upload_images/6831688-e2cdce65879e891e..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000406) 

卦體［乾］四與［坤］二易位，［乾］變［巽］、［坤］變［坎］，合而成［渙］。

「渙」者，散也。
［坎］為水，水之散，萬派分流；
［巽］為風，風之散，四郊遍被。

［巽］上［坎］下，象取「風行水上」，是風水相遭。

水則悠然長逝，風則過而不留，有「渙」之象焉，此卦所由名［渙］也。

**渙，亨，王假有廟，利涉大川，利貞。**

**《正義》曰：「散難釋險，故謂之渙。」難散則理平，險釋則心通，故「亨」。**

**卦體三陰三陽，自［乾］［坤］來，［乾］為王，故曰「王」。**

**旁通［豐］，［豐］《彖》辭曰「王假之」，故曰「假」。**

**上互［艮］，［艮］為宗廟，故曰「有廟」。**

**［坎］為大川，要為利，下互［震］，［震］為足，有「涉」之象，故曰「利涉大川」。**

**廟者，鬼神之所在也。
《中庸》言：「鬼神之德，洋洋乎如在其上，如在其左右。」
［渙］之至盛者也。**

**「大川」，眾流之所歸也，注焉而不滿，酌焉而不竭，［渙］之顯著者也。
於假廟見揚詡之盛，於涉川得利濟之宏。**

**然［渙］雖主散，形象則發揚於外，而精神貴凝聚於中，故曰「利貞」。**

**《彖傳》曰：渙，亨，剛來而不窮，柔得位乎外而上同。** **王假有廟，王乃在中也。****利涉大川，乘木有功也。**

**《序卦傳》曰：「兌者，悅也。悅而後散之，故受之以渙。」**

**蓋以［渙］繼［兌］，謂能悅則渙，渙則亨，是［渙］之亨，亦即［兌］之亨也。**

**為卦［坎］剛自［乾］而來，［坎］水長流，無有窮極，故曰「剛來而不窮」。**

**［巽］柔得位於外，［巽］風行水，飄然俱往，故曰「柔得位乎外而上同」。**

**是剛在中而不窮於險，柔在外而得與五同，所以能散釋險難，而致亨通也。**

**至險難既散，王乃有事廟中，得以精誠上假，
故《傳》釋之曰「王乃在中」，是就其德而言之。**

**涉川者，涉難也，即《繫辭》所謂「舟楫之利，以濟不通，蓋取諸渙」者是也，
故《傳》釋之「乘木有功」，是就其象以譬之。**

**以此卦擬人事，**

**一身所患，胸懷不暢則疾生，意氣不舒則爭啟。**

**一家所患，內外間隔則弊成，上下壅阻則亂作，
有以渙之，則百弊解散，而萬事亨通矣。**

**譬如雲霧陰冥，得風而消解；譬如溝澮污濁，得水而流通。**

**此君子所以取象於［渙］也。**

**人生作事，每患性質之多偏，亦患位置之不當。**

**如能剛來而濟柔，動於內而無險困之難；
柔往而輔剛，止於外而無違逆之乖，斯無往不利，亦無事而不亨也。**

**行見積其誠以事神，而鬼神來假，因其利以涉難，而舟楫有功，是皆因［渙］而推及之也。**

**蓋渙於內則氣暢，渙於外而理順，渙以處己即心平，渙以待人則情洽，
一生疑慮，渙然冰解，［渙］之為用甚神矣。**

**以此卦擬國家，
國家之於人民，欲其聚不欲其渙也；國家之於財用，宜其聚復宜其渙也。**

**而獨至於險難，則務取其渙焉。險不渙，則危無以濟；難不渙，則亂無以消。**

**王者秉剛中之德，處至尊之位，
欲以解天下之紛亂，散天下之鬱結，挽回國運之困厄，使斯民咸得其歡悅，
此［渙卦］之所以次［兌］悅也。**

**卦以九二為剛，二自［乾］來，故曰「剛來」。
爻以六四為柔，四為「陰」位，故曰「得位」。**

**剛不窮而渙乃見其亨，柔同上而渙自得其正焉。**

**推之
［渙］以享祖，假廟所以盡其誠也，於以見鬼神之德之盛也；
［渙］以致遠，涉川所以濟其險也，於以見舟楫之功之普矣。 **

**蓋天以風之疏散，化育群生，地以水之流通，貫注四海。
王者亦取其象，以平天下之亂，以解萬事之紛者，莫如此［渙］而已。**

**通觀此卦，
「渙者，離也」，離者復合，散者復聚，故全卦有「離合散聚」之象。**

**剛來不窮，柔而上同，卦之體也；
王在廟中，乘木有功，卦之用也。
曰「亨」，曰「貞」，卦之德也；
曰「廟」，曰「川」，卦之象也。**

**《大象》曰：「先王以享帝立廟。」即《彖》傳所謂假廟之旨也。**

**蓋廟立則昭穆之位定，王假則祭享之誠通，斯靈爽藉是而聚，即民心藉是而繫焉。**

**［渙］之正所以合之也，故［萃］亦言「王假有廟」。**

**「萃者，聚也。」以［萃］而假，神志一焉；以［渙］而假，精誠通焉。**

**［萃］與［渙］相反，而適以相須，故取象從同。**

**至《易》言「利涉大川」者三，皆取［巽］木，
［益］曰「木道乃行。」 ［中孚］曰「乘木舟虛。」［渙］則曰「乘木有功。」**

**蓋謂王者聲名洋溢，內則孝享夫祖考，外則化被夫蠻夷，
是以舟楫之利，獨取諸［渙］者，此也。**

**六爻言［渙］，皆隱寓聚象。**

**故初遇險而順，二陽來脫險，三臨險忘身，四成渙忘人，五居尊忘天下，六超然遐舉。**

**［渙］以「遠害」，所謂恭己無為，化馳若神者矣。**

**故卦以三陰最吉，三陽次之。說者謂《易》道尚剛，一偏之論也。**

**《大象》曰：風行水上，渙，先王以享于帝立廟。**

先王見風之虛，得鬼神之象，見［坎］之盈，得祭祀之象。

夫風無形，遇水而成形，非水則風不可見；
鬼神無睹，入廟而如睹，非廟則上帝祖考不可見。 

聚則為有，散則為無，鬼神之情狀，猶風之行水上也。
人心誠敬之所聚，莫如鬼神，故大難始定。

人心未寧之時，享帝而告成功，立廟而事祖考，
聚將散之神靈，安鎮之以接天神，交祖考。

蓋物本於天，人本於祖，故享帝以報其生成之恩，立廟以報其功德之盛，
使天下之人，皆尊尊親親，不忘其本，以聚人心之渙散，故曰「先王以享於帝立廟」。 

【占問】

*   問時運：運途亨通，有乘風破浪之概。
*   問戰征：利用海軍。
*   問營商：財水流通，得天神護佑，大利。
*   問功名：風隨帆轉，水到渠成，有即日成名之象。
*   問家宅：宜禱告神祗，自然獲福。
*   問婚姻：中男長女，自成佳偶。
*   問疾病：「風行水上」，去而不留，病象危矣。「立廟」有魂歸窀穸之象，故凶。
*   問失物：難得。
*   問六甲：春夏生女，秋冬生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，用拯，馬壯，吉。**

**《象****傳****》曰：初六之吉，順也。**

初處［坎］之下，［坎］為險，初乃始陷於險者也。
陷［坎］者，利「用拯」，何以拯之？
初與二近，二得［乾］氣，［乾］為馬，［乾］健故「馬壯」。

初得二拯，如馬之因風而走，得以脫險也，故「吉」。

按：［明夷］亦曰「用拯馬壯，吉。」
［明夷］下互［坎］，二動為［乾］，故「用拯」亦取［乾］馬，與［渙］初同象。

《象傳》以「順」釋之，
初本［坤］體，［坤］為順，以［坤］之順，用［乾］之健，是以吉也。

［明夷］《傳》曰：「順以則也。」其旨亦同。

【占問】

*   問時運：運多險難，幸而遇救，危而反吉。
*   問戰征：初次臨陣，賴戰馬精良，得以解圍出險，故吉。
*   問營商：資本微薄，深幸同事相助，得以獲利。
*   問功名：行午馬運，必可成名。
*   問家宅：新建大廈，好有祿馬臨向，吉。
*   問婚姻：乾造以肖馬者吉。
*   問疾病：病宜急治，得遇馬姓醫士為吉。
*   問行人：驛馬己動，即日可歸。
*   問六甲：生男。

【占例之458】

友人某來，請占氣運，筮得［渙］之［中孚］。

爻辭曰：「初六，用拯，馬壯，吉。」

斷曰：

初六當［坎］之始，「坎者，陷也」，如身陷坎險，一時難以自脫。

初爻偶體屬陰，用以拯者必藉陽剛，馬［乾］象，得［乾］剛之氣，故足以拯之，
是初以遇拯得吉也，即卜筮書所謂「絕處逢生」之象。

今足下占氣運，得初爻辭，知足下現時運途，正在困難之中，
幸賴朋友，力為救護，得以脫離災厄。

足下惟當順從其言，自可逢凶化吉。此友或係肖馬，或係姓馬，當必有暗合其象者。

《易》占之神妙，往往不可測度，足下後當自知之。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，渙奔其機，悔亡。**

**《象****傳****》曰：渙奔其機，得願也。**

九二以陽居陰，象取以陽假陰，故《彖》云假廟，二當之。

下互［震］，［震］為奔；
上互［艮］，［艮］為堅木，有「機」之象；
二與五應，機，謂五也。

「渙奔其機」，謂假廟而奔就神幾，
「機」「幾」字通，即《家語》「仰視榱桷，俯察機筵」是也。

王在廟中，洞洞屬屬，以其恍惚，以與神明交，斯［渙］者假矣，故「悔亡」。

《象傳》以「得其願」釋之，謂駿奔在廟，得受其福，故曰「得願也。」

【占問】

*   問時運：運途順適，得如所願，災悔俱亡。
*   問營商：運貨貿易，得所憑依，可以如願而償也，吉。
*   問功名：所願必遂。
*   問戰征：雖當渙散敗奔，得所依藉，可圖恢復，何悔之有？
*   問婚姻：內卦［坤］體，二變為［乾］成［坎］，［坎］為中男；
    外卦［乾］體，四變為［坤］成［巽］，［巽］為長女，此配必女長於男。
    木水相生，佳偶也。
*   問家宅：此宅眷屬有奔敗之難，幸在外得所憑依，所謂適我願也。
*   問疾病：鬱鬱不樂，隱几而臥，得遇良醫，可以無憂。
*   問六甲：生男。 

【占例之459】

友人栀尾某曰：「余曩以己地，出押於某華族，訂立券証，約以後日得金，准許備價取贖。

至今地價騰貴，照曩時押價，一增其三，某華族因之背盟，指不許贖。

余遂使代言人及壯士逼索，某華族懼，乃挽余親戚某，出為談判。

余不得已以若干金，酬報代言人與壯士，囑為了事，
而壯士意猶不滿，遷怒於余，意欲要路狙擊，余甚患之。請占其處置如何？」

筮得［渙］之［觀］。

爻辭曰：「九二，渙奔其機，悔亡。」

斷曰：

內卦為［坎］，［坎］者，險也，難也；
外卦為［巽］，《繫辭》曰「巽以行權」，謂［巽］得行其權變也。

二爻曰「渙奔其機」，「奔」，奔避其難也，二與五應，謂奔就於五也。

五處［巽］中，謂能「巽以行權」，足以渙散其難，故得「悔亡」。

就此爻象，教足下奔避於外，自得有人出而處置，可以無悔。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，渙其躬，無悔。**

**《象****傳****》曰：渙其躬，志在外也。**

三體［坎］水，上體［巽］風，
三之趨上，如水遇風而流，木得水而浮，有相待而渙散者也。

故三至上互［艮］，［艮］為躬，曰「渙其躬，無悔。」

《象傳》曰「志在外。」謂外卦也，志應夫上也。

【占問】

*   問時運：三處［坎］之極，是運當［坎］險之時，忘身赴難，得以出險，可免悔也。
*   問戰征：能國而忘身，忠勇可嘉，去復何悔？
*   問營商：運貨在外，跋涉風波，備嘗艱苦，有重財輕命之象。
*   問功名：有殺身成仁，名垂竹帛之榮。
*   問婚姻：有捐軀盡節之志，可悲，可嘉。
*   問家宅：此宅臨［坎］水之上，宅主宜出行在外，得可免災。
*   問行人：未歸。
*   問六甲：分娩在即，生男。

【占例之460】

友人某來，請占氣運，筮得［渙］之［巽］。

爻辭曰：「六三，渙其躬，無悔。」

斷曰：

［渙］之三爻，正當［坎］難之極，是身陷坎中而不能解脫也；
惟賴上爻遠來援救，斯得渙然消散，可以無悔。

今足下占氣運，得［渙］三爻，知足下運途淹蹇，譬如行船入海，正遇風波之險，
須得遠來巨舟，相為救援，斯能共脫險厄，得遠災悔，以保身命。

三爻居內外卦之交，內［坎］外［巽］，
［坎］，險也，［巽］，順也，有出險入順之象，是以「無悔」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，渙其群，元吉。渙有丘，匪夷所思。**

**《象****傳****》曰：渙其群，元吉，光大也。**

六四居［巽］之始，卦體本［乾］，下畫化［坤］成［巽］，
［坤］為眾，［坤］化［巽］，則其群渙矣。

［坎］剛中得［乾］之元，故曰「渙其群，元吉。」

上互［艮］，［艮］為兵；丘，聚也，高也，
謂既渙其坎險，又復聚而成為高丘，是渙中有聚也，故曰「渙有丘」。

四為［巽卦］之主，《繫辭》曰「巽，德之制也。」又曰「巽稱而隱。」
謂［巽］能因事制宜，隱見無常，化裁之妙，有非尋常所可測度者，故曰「匪夷所思」。

《傳》以「光大」釋之，謂四出［坎］入［巽］，
所以化險為夷者，正賴此正大光明之作用也。

［坤］曰「含宏光大。」四得［坤］氣，四之「光大」，即自［坤］來也。

【占問】

*   問時運：能解脫困難，復成基業，正大運亨通之時。
*   問營商：絕大手段，能散財濟危，又能獨成邱壑。
*   問功名：有獨出冠時之概。
*   問戰征：軍容之盛，忽散忽聚，忽高忽低，忽而萬馬無聲，忽而一丘高峙，
    變化之妙，有出意表者，此神化之兵也。
*   問疾病：散其外邪，又當聚其元氣，病自療矣。
*   問家宅：鄰居曠遠，獨成一家，自得幽趣，吉。
*   問訟事：「渙其群」，其訟必解矣，吉。
*   問六甲：生女。

【占例之461】

長崎女商大浦阿啟，明治七八年間，管理橫濱制鐵所。

一日將乘名古屋船歸鄉，預電報知家人，期以某日到家。

屆期有報，名古屋船於周防遭難，家人驚愕，急以電信問余。

余不知大浦氏果否乘船，亦不知此船有否遇險，無已，乃為一筮，筮得［渙］之［訟］。

爻辭曰：「六四，渙其群，元吉。渙有丘，匪夷所思。」

斷曰：

此卦［巽］為木，［坎］為水，舟浮海上之象。

其辭曰：「渙其群，元吉。渙有丘，匪夷所思。」
「渙其群」者，謂離眾人而出險也；
「渙有丘」者，謂出險而獨在丘上也；
「匪夷所思」者，謂不須憂慮也。由是觀之，知必脫其難也。

余即以此占，電復長崎，長崎家人得此報，疑信未決。

未幾大浦有電到家，云已脫險，家人始安。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，渙汗其大號，渙王居，无咎。**

**《象****傳****》曰：王居无咎，正位也。**

五為尊位，《彖》所稱「王假」，五當之。
「號」，令也；「大號」，大政令也。

五有剛中之德，以天下之險為己險，欲渙散天下之險，以發此「大號」也。

「渙汗」者，劉向云：「號令如汗，出而不返者。」

王者無私居，畿甸非近，要荒非遠，一人之身，渙之即為萬民；
一人之心，渙之即為萬幾，布於四海，猶汗出於身，而浹於四體，故曰「換汗」。
天下之困苦，得仁政而解，一身之邪熱，得汗出而消，其所渙，一也。

三至五體［艮］，［艮］為居，「王居」者，京師也。

《論語》所云：「譬如北辰，居其所，而眾星拱之」者，王居之謂也。

「渙王居」者，號令之渙，自近而遠，其單敷萬方者，要必正位凝命，自王居始也。

「無咎」，即「履帝位而不疚」之意，《象傳》以「正位」釋之。

蓋以九五為正位，王者居之，得以號令天下。

以一億兆之心，而濟萬民之險，皆由君德與君位正當之功也。

【占問】

*   問時運：運位得正，語默動靜，百事皆吉。
*   問營商：地位正當，貨物流通，所到無不獲利。
*   問功名：位近至尊，名聞天下，大吉。
*   問戰征：號令嚴明，軍威整肅，得奏汗馬之勳。
*   問婚姻：必得貴婿。
*   問家宅：此宅非尋常百姓之家。
*   問疾病：一汗即癒。
*   問六甲：生女，主貴。

【占例之462】

明治二十七年(1894)六月，朝鮮有東學黨之亂，我邦及清國皆派遣軍隊，
清國軍艦炮擊我軍艦於豐島，於是兩國將啟爭端，
先是有朝鮮人朴泳孝者，流寓我邦，眷念故國，實抱杞憂。

請余一占，筮得［渙］之［蒙］。

爻辭曰：「九五，渙汗其大號，渙王居，无咎。」

斷曰：

「渙者，散也」，全卦大意，皆以散難釋險為主。

五爻居尊為王，「大號」者，王所散布之政令也；
「渙汗」者，謂其令出必行，猶汗出於身而不返也。
足見號令嚴明，可以解脫險難，奠厥攸居，斯無咎矣。

今朴氏占問伊國治亂，得［渙］五爻，玩其爻辭，知伊國禍逼王居。

九五者，王也，王當速發號令，詔告天下，渙散凶黨，奠定王居，斯可保全而無咎也。

卦體下互［震］，［震］屬東方，則救護朝鮮者，必在我國也。朴氏可無憂焉。

【占例之463】

明治二十七年(1894)六月，山田德明氏，偕美人某來問曰：
「今回日本兵渡航朝鮮，抑與朝鮮開戰乎？」

余曰：「軍事機密，非余所知，唯一占，則可以知之。」筮得［渙］之［蒙］。

爻辭曰：「九五，渙汗其大號，渙王居，无咎。」

斷曰：

汗者膚腠之所出，出則宜人之壅滿，愈人之疾苦，
猶王者之有教令，釋天下之難，使之各得其所也，故曰「渙汗其大號。」

「渙王居」者，謂大號之宣布，始於王居，蓋有自近及遠，自內及外之旨焉。
卦名曰［渙］，其義總在「渙散險難」也。

今占我國與朝鮮機密軍事，得［渙］五爻，
乃知我國此番得聞朝鮮亂耗，速發號令，派遣軍艦，遠航韓國，
旁觀者以為我國將與朝鮮啟釁，玩此爻辭，可信別無他意。

美人得此斷辭，遂譯作西文，揭布外國新聞。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，渙其血去，逖出，无咎。**

**《象傳》曰：渙其血，遠害也。**

上與三應，三體［坎］，為血卦，故曰「渙其血」。

蓋人身血脈以流通為安，以鬱結致病，「渙其血」，斯體氣舒暢，則憂患自消。

「逖」，憂也，［坎］為逖，且上爻居［渙］之極，己出［坎］險，故曰「去逖出」。

逖既去矣，咎自無也。

《象傳》以「遠害」釋之，謂上去［坎］已遠，故害亦遠矣。

一說，謂上出卦外，逖，遠也，身之有血，猶川之有水，喻言川流通達，風馳遠去也。

即取《大象》「風行水上」之意。

【占問】

*   問時運：運途通達，災去福來。
*   問戰征：卦體從［乾］［坤］來，［坤］上曰「龍戰於野，其血玄黃。」有戰則兩傷之象。
*   問營商：血者，資財也。商舶遠出，貿易亨通，可以獲利，自無憂也。
*   問功名：有投筆從軍之象。
*   問婚姻：有遠嫁之象。
*   問家宅：宅主防有血光之災，遠避可以無咎。
*   問疾病：是氣血淤結之患，宜疏通脈絡，可以免災。
*   問失物：此物已去遠，不可復得。
*   問訟事：宜遠出避之，無咎。
*   問六甲：生女。

【占例之464】

友人某來，請占氣運，筮得［渙］之［坎］。

爻辭曰：「上九，渙其血去，逖出，无咎。」

斷曰：

［渙］者，脫難之卦，上處［渙］終，為困難消散之時也。

今足下占氣運，得［渙］上爻，知足下目下險難已解，
譬如病者，血脈融通，憂患悉去，可以無咎矣。

上爻［渙］象已終，此後出［渙］入［節］，節財節欲，足下皆當留意焉。

【占例之465】

三十一年(1898)，占英國與俄國交際，筮得［渙］之［坎］。

爻辭曰：「上九，渙其血去，逖出，无咎。」

斷曰：

［渙卦］三陰三陽，本從［乾坤否］來，
上居［巽］極，即［乾］之上，陽亢則戰，有「其血玄黃」之象，故曰「渙其血」。

［小畜］所謂「血去惕出」，亦謂［乾］也。

「逖」或作「惕」。

［小畜］以陰陽感孚而「血去」，
［渙］以風水相濟而血渙，是［渙卦］本有險難，幸得渙散而無咎也。

今占英俄兩國交際得［渙］上爻，俄在陸地，英屬海疆，當以［巽］為俄，［坎］為英。

陸地專以鐵道稱強，海疆專以輪船示武。
陸戰者得勝，而後勝者又畏報復，敗者更防再襲，扼要據險，不懈兵備，是俄國之所急急也。

在英托名商船保護，派艦遠出，竊窺海防，得乘其隙，即強生葛藤，逼使割地講和，
此英國之狡計也。

是以陸地諸國，多困於軍資，唯英國軍資，年增年饒，獨握富有之權，以急雄於海上。
而俄則以陸軍之強，陸地之險，蠶食鄰邦，故近來宇內諸國，皆視英俄為虎狼之國也。

俄嘗於西伯利亞鐵道未通，故生事端，為英所鎮，
地中海要處，為糧食彈藥告乏，不能驟動大兵；
英又以阿富汗、波斯等國既通於俄，恐印度有內亂；且自知久矣壟斷富利，受各國之嫌惡。

今孛法與俄訂為同盟，恐聯約合謀，當必起一大役也，故欲教唆支那，以防俄國之跋扈。

然英以有海軍而乏陸軍，亦不能如意，且一朝取敗，
則濠洲、加奈陀亞、弗利加等要地，恐亦不能保全，故擴張海軍，以當各國。

蓋俄恃鐵道之全通，英恃海軍之擴張，恰似兩雄相對，爻曰「渙其血」，
謂兩國宜通其聲氣，乃可無事，即各國亦可遠害矣。

此近時之形勢也，故《傳》曰「渙其血，遠害也」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
