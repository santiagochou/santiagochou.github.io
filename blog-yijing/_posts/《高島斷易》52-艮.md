《高島斷易》52-艮

[![=52艮為山](http://upload-images.jianshu.io/upload_images/6831688-e15b5b47279fe30a..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003177) 

［艮］二陰一陽，得地之體，以［坤］之上畫，變而成［乾］，故得［乾］最上之一陽。
［乾］為天，天本動也，天之最上一爻，為動極而靜，故一為「止」。
一陽高踞於［坤］地之上，故象「山」。

卦與［震］反，［震］一陽內起，［艮］一陽外塞，起於內則動，塞於外則止。

《序卦傳》曰：「震者，動也。物不可以終動，止之，故受之以［艮］。艮者，止也。」
此［艮］之所以繼［震］也。 

**艮其背，不獲其身，行其庭，不見其人，无咎。**

**［艮］之卦一奇巍然居上，二偶分列在下。
一奇居上，象人道；二偶分列，象人身。
凡人自首以下，前面眉目手足，皆二偶，惟背脊不動，不動為［艮］。
［艮］止也，故曰：「艮其背。」 **

**夫人必面相對，乃為相見，「艮其背」，則相背而不相見，
背在後，身在前，故曰：「不獲其身。」**

**［艮］為門庭，心相背，行亦相背，相背則不相遇，不相遇，必不相見。
故曰：「行其庭，不見其人。」義皆取諸背也。**

**《彖傳》曰：
艮，止也。
時止則止，時行則行，動靜不失其時，其道光明。** **艮其止，止其所也。上下敵應，不相與也，
是以「不獲其身，行其庭，不見其人，无咎」也。**

****此卦上下皆山，有兩山並峙之象。兩山並峙，不相往來，此止之象。****

****人但見靜為止而動為行，不知靜有靜之止，動亦有動之止，止為止，而行亦為止。****

****「所」者，止之有定者也；「時」者，止之無定者也；
止得其時，時即止之所，無定而實有定也。****

****［艮］三上之陽，即［乾］三上之陽，
［乾］三曰：「與時偕行」，［乾］上曰：「與時偕極」。****

****靜翕動辟，其時本亙古不失也，天之時不失，即天之止得其所， 
是故可以止，可以行，可以動，可以靜，無纖芥之翳，而為光明之宗也。****

****人能止乎其所，則以人合天，其心體自然光明，而無有障蔽矣。
是即《大學》「明德」之旨。****

****由知止，歷定靜，以至能慮而得，自能與時消息。
以「明明德」之體，發而為「明明德」之用，固非釋氏「虛無寂滅」之教所得假託哉。****

****「上下敵應，不相與」者，凡應必一剛一柔，若俱剛俱柔，則為「敵應」，
「敵應」即為「無應」。 ****

****八純之卦，爻皆不應，而獨於［艮］言之，
以［艮］兼山，止於所止，昭然對峙，兩不相交，得止之義焉。****

****按《韻會》，「身北曰背」，背者為耳目所不載，故內不見身，外不見人，
是以「不獲其身，行其庭，不見其人」也。********以其不相與而止，止無咎也。 ****

****以此卦擬人事，
《彖傳》曰：「背。」 曰：「身。」曰：「見」皆取象於人身上。
曰：「行。」曰：「止。」曰：「動。」曰：「靜。」 則不外夫人事也。****

****人事有由動入靜者，有由靜入動者。
由靜而動者，［震］也，［震］二陰在上，一陽發於下，陽動也。
由動而靜者，［艮］也，［艮］二陰在下，一陽踞於上，陽止也。****

****陽止者，靜而無靜，動而無動，亦非無靜也，非無動也，
時而動、時而靜，可以止則止、可以行而行，是以動靜貴「不失其時」也。****

****若老氏言玄，釋氏言無，皆以靜制動，遁入枯槁斷滅，其道必幽昧而不明，
此以陰止陽，止其所止，非［艮］之所為止也。**** ****［艮］之所止，審乎其時，得乎其所，是以陽止陰也。 ****

****［艮］上一劃為［乾］，［乾］為明，三至上為［離］象，［離］為光，故曰：「其道光明。」****

****卦爻上下不相應，故「不相與」。不相與則無所牽動，視若不視，聞若不聞。****

****人能不聞不視，天下事皆無思無慮，
是以得乎背、不復獲其身，行在我、不復見其人。
以此而處人事，人事復有何咎哉！****

****以此卦擬國家，「艮，止也」所以止暴而定亂也。
［艮］二陰伏下，有潛謀不軌之意，一陽在上制也，仗二陰不得潛動，是以為止。****

****「背」者，為不見之物，
「艮其背」，是止之於未見之時， 為能於亂之未萌而先防之也。****

****故止之用在得夫時，止之象則取諸身。****

****人身為陽氣之會，背則為陰，陰則暗昧，陽則光明，
以陽止陰，為止得其所，故「其道光明」。****

****聖天子當陽出治，而群陰退伏，止而不動，皆潛移默化於光天之下，此其象也。****

****六爻以初應四，二應五，三應六，往往上動下應，下動上應，互相牽與；
唯八純上下一體，故不相應。
［艮］曰：「兼山」，山有前有後，猶人有身有背，
山在前不能見後，人於身不能見背，是兩不相與也。****

****故曰：「不獲其身，行其庭，不見其人。」是以無咎也。****

****通觀此卦，
按《說文》［艮］本字（暫缺字），艮、很也，從匕目，匕目猶目相上、不相下。
匕目為【目匕】，狠戾不進之意。
《六書本義》：【目匕】目也，從匕，取兩目相比並也。
［艮］《彖傳》曰：「艮，止也。」即狠戾不進之謂。
「不見其人」，即目相上不相下之象，［艮］為山並立，即取象兩目比並也。****

****總之，一動一靜，為天地自然之槖龠，一行一止，為人身有定之樞機。****

****卦體一陽止於二陰之上，外實內虛，陰虛居內，陽實揜外，
如人北向背立，環視內聽，是以「其道光明」。****

卦位［艮］［震］相因，［震］因［艮］止，［艮］因［震］動。
天下無動不止，無止不動；止而動，故［震］先夫［艮］；動而止，故［艮］繼夫［震］也。

六爻之象，皆取諸身。
初為「趾」。
二為「腓」，腓足肚，在後也。
三為「夤」，脊膂也。
四為「身」，不言心，心在前也，不言背，夤即背也。 五為「輔」，不見面，見其旁輔也。
六在卦外，不言所止，而曰：「敦艮」，象山之加高也。

其爻象，內三爻不如外三爻之吉。
二曰「不快」，三曰「熏心」，惟初尚得其利；
四曰「無咎」，五曰「悔亡」，六曰「厚終」，故［艮］外多吉。

天下事終而能止，未有不善者也，所貴止之得其時也。 

**《象》曰：兼山，艮，君子以思不出其位。**

卦象一山之外，又有一山，兩山相對，其勢相連，有兼併之義，謂之兼山。

凡八純卦，皆上下一體，互相聯絡，惟［艮］則上下兩山，各止其所，不相往來，
此所以為「艮止」也。

君子法［艮］之象，［艮］以山為止之所，人以位為止之所，思之思之，不敢或出焉。

此即《中庸》所謂「素其位而行，不願乎其外」也。

【占問】

*   問時運：時運平平，宜退守，不宜妄動。
*   問戰征：直各守疆界，不得馳域外之想。
*   問營商：宜確守本業，不得貪意外之財。
*   問功名：宜守舊，毋干倖進。
*   問家宅：此宅地位雖狹，不可妄行改造。
*   問婚姻：命由前定，不可貪富嫌貧。
*   問訟事：不可以曲作直。
*   問失物：當在原地尋之，可得。
*   問疾病：止者、終也，帶病延年而已。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，艮其趾，无咎，利永貞。**

**《象****傳****》曰：艮其趾，未失正也。**

居［艮］之初，當趾之位。

凡人動止，必自趾始，是以欲止其心、先止其身，欲止其身、先止其趾。

趾止則不妄動，不妄動，則止得其所，而無失矣，故曰：「無咎。」

吉凶悔吝，每生乎動，止其趾、止動之初也。

是遏人欲於將萌，存天理於未著，圖之於始尤當持之以永，故曰：「利永貞。」

《象傳》曰：「未失正也。」謂以陰居陽，位雖失正，而止其所止，初基正矣，
故曰未失其正。

【占問】

*   問時運：運途初交，宜守穩步，不可妄進，自得無咎。
*   問戰征：屯軍山足，宜靜守，不宜妄動。
*   問營商：宜知足。
*   問功名：初步雖微，不失其正。
*   問家宅：此宅近在山麓，可以長住，無咎。
*   問婚姻：百年好合，無咎。
*   問疾病：病是足疾，艱於步履，一時難癒。
*   問訟事：不失其正，無咎。
*   問行人：因足不能行，一時不歸。
*   問失物：必不遺失，宜就地下僻處尋之。
*   問六甲：生女，防有足疾。

【占例之409】

明治二十四年(1891)，占某大臣氣運，筮得［艮］之［賁］。

爻曰：「「初六：艮其趾，無咎，利永貞。 」」

斷曰：

［艮］者，兩山並峙之卦，兩山並峙，則不能前進，有止而不動之象也。

今貴下占氣運，得此初爻，
「趾」足指也，凡人行動，以足在前，「艮其趾」，則足趾不動，而全體亦因之不動，
即《大象》所謂「君於以思不出其位」也。

知貴下宜永守其正，保此爵位，無容再求升用，否則妄動，未免有咎矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，艮其腓，不拯其隨，其心不快。**

**《象****傳****》曰：不拯其隨，未退聽也。**

「腓」《本義》釋為足肚，《正字通》云：脛後肉腓也。

腓上於趾，故二象之。

［咸］之二曰：「咸其腓」，咸主夫感；
［艮］二曰：「艮其腓」，艮主夫止，止則安止不動矣。

然趾與腓，皆為動體，本不欲止也，所欲止者心也。
心欲止，則趾不能不止；趾既止，而腓亦隨之，是腓固隨趾為動為止者也。 

「拯」，援也。「不拯其隨」者，謂三「限」在上，不肯俯聽，
趾腓相隨而動，故二之心有「不快」也。

《象傳》曰：「未退聽也。」
謂既不能拯其動，又不能退而聽命，以從其止，是以「其心不快」矣。

【占問】

*   問時運：運途有阻，宜裹足不前，不宜隨心而動。
*   問戰征：止，不進也，堅守不動，又無外援，是以戚戚也。
*   問營商：貨物止而不售，甚為可憂。
*   問功名：不得寸進，又苦無大力之援。
*   問疾病：「腓」，病也。《詩》云「百卉具腓」，為秋風所虐也。
    此病必是秋症，恐非藥力所能救援也。甚為可憂。
*   問婚姻：腓亦為避，宜避絕之。
*   問六甲：生女。 

【占例之410】

應友人石坂氏之請，為占礦山事，筮得［艮］之［蠱］。

爻辭曰：「「六二：艮其腓，不拯其隨，其心不快。 」

斷曰：

［艮］為山，腓在山足之上，《彖》曰「艮為背」，背身後也，爻之取象，皆在背後。

為占礦山，而得此爻，知礦山之穴，宜在山背。

初為趾，二為腓，腓上於趾，知其穴又在股之下，足之上也。

「艮，止也」，論其事，謂停止。

在趾與腓本喜動，不喜止，曰止，其心必為之不快矣。

今必倡始，議將停止，隨從者亦無力拯救，固宜作退步為是。
必待五爻「悔亡」，得其輔助，可復與也。
以爻計之，當在三年之後。

【占例之411】

明治二十七年(1894)冬至，占戰後形勢，筮得［艮］之［蠱］，呈之內閣總理大臣。

爻辭曰：「「六二：艮其腓，不拯其隨，其心不快。 」

斷曰：

卦體取諸山，卦象取諸身，身本動也，山則止而不動；
卦又於身之中取諸背，背無所見，背亦不動也。

卦與［震］反，震動而艮止，所謂動極而止者也。

今占戰後形勢，得艮二爻，初為趾，二為腓，腓進於趾，
腓能屈能伸，其動尤甚，其力較強，論戰後形勢，固較昔而尤強也。

戰後得此巨數償金，在從征軍士，皆自誇威武之力，每每藐視文官。
至在朝大臣，總計全局，當以此金拓張軍備，是為首要，而不能隨從軍士之心，其心未免不快也。

且《序卦》曰，「艮者止也」，謂大戰之後，宜休養，不宜躁動，古稱止戈曰武，此其徵也。

武士之心，固好動，不好靜，止而不動，致多鬱鬱不樂，亦情所必有。

觀腓之動，凡腓自動，心為之也；
在武士之動，亦非武士所能自主，朝廷為之也；是在朝廷靜鎮之耳。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，艮其限，列其夤，厲熏心。**

**《象****傳****》曰：艮其限，危熏心也。**

「限」者，門限，為內外立界限。

三處內外之間，橫亙一畫，故象「限」。

「列」，分解也，虞氏作「裂」。
「夤」通作【月寅】，馬云「夾脊」。列，通「裂」，下同。 按［咸］五曰：「脢」，《易傳》謂「在脊日脢」。 鄭云：「脢，脊肉」，是「夤」與「脢」，字異而義同也。

「薰」，通作「熏」，灼也。

三之艮限，為隔絕一身上下，使不相通，則將分心背而為二，
一若門限之隔絕內外，此釋氏所謂「降伏其心」是也。

以強伏其心，心者、火也，心火上灼，燭燭炎炎，
薰灼於方寸之中，不可撲滅，則其心危矣。《詩》云：「憂心如薰」，此之謂也。

豈知心本虛靈，感而遂通，
［咸］之「咸其腓」，與［艮］之「艮其限」，一感一止，初無二致。

《彖傳》所謂「時止則止，時行則行，動靜不失其時」，
一任心之自然，而未可以隔絕為止者。

隔絕為止，是欲定其心，乃適以危真心，心豈可以強制者哉！

夫人一身脈絡血氣，上下前後，必周流貫通，無所阻隔，而此心自覺泰然。 否則上不降，下不升，則脈絡不通，血肉分裂，心其能得安乎？故曰：「厲，熏心」。

《象傳》易「厲」曰「危」，蓋危較厲，更為可懼也。

【占問】

*   問時運：運途順逆，皆當順時，強制者危。
*   問戰征：兩軍相對，各爭疆界，安得劃界自守乎？自守者危矣。
*   問營商：貨物務在流通，乃可獲利，況今萬國通商，輸入輸出，互相交易，若閉關自限，必窮之道也，可危甚矣。
*   問功名：專守一藝者，必非大器。
*   問家宅：治家之道，內外出入，固宜嚴謹，但不宜隔絕，隔絕則財用不通，而家道危矣。
*   問婚姻：婚姻之道，本由天合，若拘守門戶，不能成兩姓之歡。
*   問疾病：必是隔症，上下不交，血脈不通，病勢可危。
*   問訟事：是上下之情不達，曲直難分。
*   問六甲：生女，防難產。

【占例之412】

某氏來請占某貴顯氣運，筮得［艮］之［剝］。

爻辭曰：「九三，艮其限，列其夤，厲熏心。」

斷曰：

爻象為血脈不通，心背分裂，勢頗可危。

今貴下占氣運，而得此爻，知貴下於政府內外，情好或多不協。

其所由來，在於位置自高，不屑與人往來，
遂至勢分隔絕，情意不通，其勢幾成孤立，雖有才智，無所展布，此身危矣。

爻辭所云「艮其限，裂其夤，厲，薰心」，其象如是，貴下宜旁求諸［咸］。
［咸］五曰「咸其脢」，斯無悔矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，艮其身，无咎。**

**《象傳》曰：艮其身，止諸躬也。**

「身」者，總括全體而言，分言之，則一身亦有上下之別。

六四居下卦之上，上卦之下，當心之位，在一身之中也。

爻得柔正，上比六五，為能「止其所止」，潔身自好，
雖不能兼善天下，亦可以獨善其身，較之內卦三爻，為稍勝也。
但以陰居陰，不堪有為，只能以身為天下模範而已，故曰：「艮其身，無咎。」

三爻言心，四爻言身，心虛而身實，期人含虛而踐實，斯不墜入釋氏虛無之弊。

《象傳》以「止諸躬」釋之，躬、猶身也，是以身止心，即《大象》所謂「思不出其位」也。 

【占問】

*   問時運：運途柔順，能保其身，自得無咎。
*   問戰征：難望進取，但於我身無所傷敗，咎復何有？
*   問營商：只能保本。
*   問功名：無得無失。
*   問家宅：安居無咎。
*   問婚姻：平平。
*   問疾病：是帶病延年之症。
*   問失物：即在身上尋之。
*   問六甲：生女。

【占例之413】

明治二十年(1887)，占某貴顯氣運，筮得［艮］之［旅］。

爻辭曰：「六四，艮其身，无咎。」

斷曰：

四爻介上下之交，當心之位，心內而身外，曰「艮其身」，是兼身心而言也。

然［艮］主夫止，止則無所作為，是不足以見功，但求無咎而已。
今貴下占氣運，得艮四爻，爻曰「艮其身」，有保身安命之象。

四爻比近尊位，知貴下爵位已顯，為宜謹守職分，夙夜弗懈，
以保全一身聲名祿位，安享此太平之福，復有何咎？

《大象》所謂「君子以思不出其位」，惟貴下有焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，艮其輔，言有序，悔亡。**

**《象****傳****》曰：艮其輔，以中正也。**

五居外卦之中，二偶分列，有輔之象。

按［咸］上曰：「輔，滕口說也。」是輔所以出言；「艮其輔」，斯言無失言矣。

君子之道，寡言則寡悔。「艮其輔」者，固非上其輔而不言也，惟在時然後言耳。

時然後言，則言有其序，可以默則默，可以語則語，語默不失其時，故「悔亡」。

《象傳》以「中正」釋之，「艮其輔」謂上得其中正，是以「言有序」而「無悔」也。

【占問】

*   問時運：運得中正，故無悔尤。
*   問戰征：行軍之際，最忌謠言妄作，惑亂軍心，
    「艮其輔」，使不妄言，斯號令嚴明，所向無敵矣。
*   問營商：商情猶如軍情，消息不容漏泄，「艮其輔」則言得其要矣。
*   問功名：巧言必黜，昌言則拜，言得中正，立談可取卿相也。
*   問家宅：此宅位得中正，居之無悔。
*   問婚姻：媒妁之言，每多虛誕，聽者宜慎。
*   問疾病：必是牙關緊閉，口不出聲，得能發聲，病乃可治。
*   問六甲：生女。

【占例之414】

明治二十四年(1891)十一月，貴族院議員日野西公、善神道總裁稻葉正邦來訪，曰：「
春惡疫流行，三條相國以下二三元老，遽而薨逝，實國家之不幸也。 尋又有大津之暴舉，濃尾之震災，以及伊勢神宮庭燎無風自滅。
此皆意外凶變，自古罕聞，而適於今年疊見之。
所謂國家將興，必有禎祥，國家將亡，必有妖孽，此其兆也，能不懼乎？ 今議會開設在近，是為上下臣民，最所注意，請君一卜，以見議院之興敗。」

余曰：「僕昨年十二月既占之矣，以爻辭上呈松方總理、土方宮內二公，
卦爻遇［艮］之［漸］。」

爻辭曰：「六五：艮其輔，言有序，悔亡。」

斷曰：

《大象》曰「兼山」為兩山兼峙，阻絕往來，有上下不通之象。

今占眾議院，得［艮］五爻，爻辭
曰「艮其輔」，是止眾議之輔，使不得以無稽之言妄干上聽；
曰「言有序，」謂議者所言，當必秩秩有序，斯可聽納。

爻象若預知此番眾議，必多出言不遜，好與政府為難，卒至奉敕解散，亦勢所必有也。
即使眾議言皆有序，但亦曰「無悔」而已，未足以見功也。眾議院之兆如此。

兩公聽之大感，至十二月，眾議院果奉詔敕解散。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，敦艮，吉。**

**《象****傳****》曰：敦艮之吉，以厚終也。**

上居［艮］之終，即止之終也。

「敦」，加厚也，所謂「泰山不讓土壤，故能成其高」，即「敦厚」之謂。

上能以敦厚自止，是以獲吉。

［艮］六爻，惟上言吉，蓋［艮］之為道，上爻足以盡之。
上能堅守此心，知其所止，是以厚重如山，不可動搖，吉莫大焉。

《象傳》以「厚終」釋之，謂止以敦而乃安，敦以終而彌厚，
是［艮］之所「成終」者，在此厚，而所以「成始」者，亦即在此厚也。

【占問】

*   問時運：運途至此，無可復進，唯厚益加厚，是以得吉。
*   問戰征：地位至上已極，要在兵力加厚，無不獲吉。
*   問營商：是上於生意，價高物美，獲利必厚。
*   問功名：必應上選，吉。
*   問家宅：必是世化忠厚之家，吉。
*   問婚姻：吉。
*   問疾病：素體厚實，不藥有喜。
*   問六甲：生女。

【占例之415】

明治二十七(1894)年三月，某貴顯來，請占氣運，筮得［艮］之［謙］。

爻辭曰：「上九，敦艮，吉。」

斷曰：

上處重［艮］之極，即為兼山之上，山以厚重為體，山愈高則愈厚，
故全卦之義，歸成於上，而上乃獨得其吉，即可見晚運之亨通也。

今貴下占氣運，而得上爻，知貴下身居民上，爵位崇高，人民瞻望，儼同山斗，
而素懷忠厚，未賞以勢位凌人。

「敦」者，厚也，艮者，止也，貴下當止其所止，厚益加厚，於己於人，無不獲吉。

大運之盛，於此可見。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
