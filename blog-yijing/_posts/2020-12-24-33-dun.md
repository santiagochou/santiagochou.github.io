《高島斷易》33-遯

[![=33天山遯](http://upload-images.jianshu.io/upload_images/6831688-1d780f317c49352d..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35998253) 

《序卦傳》曰：「恆者，久也。物不可以久居其所，故受之以遯。遯者，退也。」

卦體上［乾］下［艮］，四陽在上，二陰漸進。
自［姤］一陰，至二而長，陰長陽退，卦以［遯］名，謂陽避陰而遁也。

［遯］字從豚，從走，豚見人而逸，故［遯］取豚以象退。

［乾］為天，亦為遠，有「遠遯」之義也；
［艮］為山，亦為居，有「遯居」之象也；故曰「天山遯」。 

**遯，亨，小利貞。**

［遯］，陰長之卦，小人方進，君子道消。

邪正不同居，陰陽不兩立，君子當此，若不隱遯，必受其害。

當遯而遯，遯而後通，故曰「遯亨」。 

「小利貞」者，小指二陰而言也，謂陰道始長，陽道猶未全消，故曰「小利貞」。

**《彖傳》曰：
遯，亨，遯而亨也。剛當位而應，與時行也。** **小利貞，浸而長也。****遯之時義大矣哉。**

按：《書‧微子》：「我不顧行遯。」遯，隱也。 《後漢書‧郅惲傳》：「南遯蒼梧。」遯，逃也。 賈誼《過秦論》：「遯妄不敢進。」遯又與逡同，要皆不外退避之義也。

「遯而亨」者，享、通也，君子不敢與時違，時當其遯，不遯不通，遯乃亨也。

「剛當位」者，指九五也，五與二為正應。

凡二五皆相與之有成，惟［遯］二五相應，而實相迫。
二居內卦，陰勢漸長，五居外卦，陽勢漸消，此長彼消，迫之使退。

二陰之長，亦非二陰為之，時為之也。
君子審其時之當然，而與時偕行，遯而去之，身遯而道亨也。

「貞」、正也，「利貞」、利於正也。

二陰尚小，未至橫行，猶利於正，故曰「小利貞」。

［遯］通［臨］，［臨］二陽四陰，曰「剛浸而長」，
［遯］曰「浸而長」，易道扶陽抑陰，陰惡其長，故不曰柔。

蓋「浸而長」者二也，「遯而享」者五也。

當二方長，五即思遯，識時審幾，遯得其道，所謂「君子遠小人，不惡而嚴」。

［遯］應夫時，亦遯合夫義，故曰：「遯之時義大矣哉！」

以此卦擬人事，［遯］二陰生於［乾］下。
陰息之卦，［否］為極，［觀］［剝］過中，［遯］「浸而長」。

以人事言，［姤］以一陰稱「壯」，［遯］二陰得［坤］之半，將進壯而為老也。

譬如物候，雖未大寒，當退而授衣；譬如年穀，雖未大荒，當退而謀食；
譬如疾病，雖未大劇，當退而艾。

以浸長而預退，退乃能通，及其既盛，退已晚也。

蓋退者五，而所以逼之使退者二，二雖應五，而實消五。

二息五消，五當時運之衰，即為人事之窮，人事當此，唯有順時而行，退而避二，
斯五不至終窮，以期後日之補救，而待陽之來復。

反［剝］為［夬］，反［觀］為［大壯］，反［否］為［泰］，
未始非人事之調護，得以轉環之也，是處［遯］之得其道也。

［遯］之一卦，蓋有先見之機焉。

以此卦擬國家，謂當國運漸否，如太王之避狄遷岐，勾踐之屈身事吳是也。

太王居岐，後至興周，勾踐事吳，後得興越，即「遯而亨」之義也。

［遯］之卦二陰居內，四陽居外，二為內卦之主，五為外卦之主，
陰內陽外，是「內小人而外君子」也。陰陽之消長，國運之盛衰繫焉。

時當陰長，小人漸得其勢，君子漸失其位，
君子處此，當見機而作，引身遠退，明哲保身，胥是道也。

若戀戀不退，極之小人權勢日盛，
朋黨既成，輕則貶謫，重則誅戮，於此而欲謀遯，已不及矣。

孔子之可以止則止，可以去則去，此聖之所以為時也。

與時偕行，為國家留有用之身，即為國家謀重興之會。
遯而後亨，其身遯，其道亨也，固非孤高忘世者，所可同日語哉。

通觀此卦，以陰陽不能偏無，所惡於陰者，為其浸長而消陽也。

人或視陰為柔弱易制，不知純［乾］之陽，二陰漸積，可以消之使盡。

所當於陰之始長，則遯而遠之，使不授陰以可消之權，而陽乃得以復亨，
故曰「遯亨，遯而亨也」。

《象》曰：「君子以遠小人，不惡而嚴。」
蓋不與之比，亦不與之爭，決然遠遯，遯之得其正焉矣。

合上下二卦觀之，上卦［乾］健，有斷然捨去之象；下卦［艮］止，有依戀執留之意；
故下卦不如上卦之吉。［遯］不嫌遠，愈上愈吉。

就六爻分觀之，
初爻［遯］而露其尾，非真遯者也。

二爻言「執」不言［遯］，不欲遯者也。

三爻［遯］而有所「繫」，將遯而未決者也。

四爻曰「好遯」，是能不阿所好，超然遠遯者也。

五曰「嘉遯」，是能以貞自守，遯得其吉者也。

六曰「肥遯」，是能明以審機，飛遯離俗者也。

然《易》不可執一論，用之則行，捨之則藏，惟識其時而已。

故［遯］者，君子見機之智也。曰「君子」，曰「小人」，示其大體而已。

**《大象》曰：天下有山，遯，君子以遠小人，不惡而嚴。**

「天下有山，遯」，天之與山，相去遼遠，不可幾及，
是天遠山，非山遠天，在山亦不能怨天之遠也。

君子則之，以遠小人，不必顯出惡言，亦未嘗始示和氣，
但望之而自覺可畏，即之儼然難犯，使小人不遠而自遠也。

「不惡而嚴」，斯為待小人之善法也。 

【占問】

*   問戰征：防前進有山，山間有敵兵埋伏，致遭敗北。
*   問營商：死一時物價漲落不同，相去甚遠。
*   問功名：宜退隱，不宜進見。君子吉，小人否。
*   問家宅：此宅近山，前面空闊遼遠，防有陰祟。
*   問疾病：病有鬼祟，宜敬而遠之，以避居為吉。
*   問婚姻：二五陰陽，本屬相應，但邪正不同，以謝絕之為吉。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，遯尾，厲，勿用有攸往。**

**《象****傳****》曰：遯尾之厲，不往，何災也？**

初爻居［艮］之始，［艮］為穴居，又為尾，故曰「遯尾」。

賢者避地，入山惟恐不深，入林惟恐不密，不欲使人尾其後也。

若乃遯而不藏其尾，非真遯也。是殆借名山為捷徑，欲藉遯以為攸往計耳。

古往今來高隱不終，不特為猿鶴貽笑，而功猶未成，失即隨之，其危萬，皆自取之耳。

故戒之曰「勿用有攸往」，謂其宜遯而不宜往也。

《象傳》曰：「不往何哉？」，蓋往則災來，不往則無災，反言之以阻其往也。

【占問】

*   問戰征：為伏兵言也。埋伏宜深藏不露，使敵不得窺其跡，若藏頭露尾，必致危厲，
    不如不往也。
*   問營商：銷賣貨物，宜趕快，不宜落後，並宜首尾一併賣訖，斯可免災。
*   問功名：龍門燒尾，吉。(/?)
*   問家宅：宜速遷移，落後有災。
*   問婚姻；遯者，避而遠之之謂，婚姻不合。
*   問六甲：生女。

【占例之256】

友人某來，請占氣運，筮得［遯］之［同人］。

爻辭曰：「初六，遯尾，厲，勿用有攸往。」

斷曰：

［遯卦］四陽在外，二陰在內，在外者陽浸而消，在內者陰浸而長。

運以得陽為佳，陽消陰長，是好運已退也。

今占得遯初爻，初爻以陽居陰，爻辭曰「遯尾，厲，勿用有攸往」，
謂好運既退，第留此尾末而已，故「厲」。

誡曰「勿用」，是宜退守，毋前往也。

運以五年為一度，至上六，則「無不利」矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，執之用黃牛之革，莫之勝說。**

**《象****傳****》曰：執用黃牛，固志也。**

「執之」「莫之」，兩「之」字，皆指［遯］者言。

黃，中央之正色；牛性柔順，革性堅韌。
［艮］為皮，故曰「革」；［艮］為手，故曰「執」。

二得［坤］氣，［坤］為黃牛，故曰「黃牛」。

二居內爻，為成卦之主，上應九五，陰長陽消，應五而實消五，
五即因之而遯，諸爻亦相隨遯去。 二爻欲執而留之，如白駒之詩所詠「執之維之」者是也。

「執之用黃牛之革」，以擬其執留之堅，而莫之遯焉。

「勝」者，堪也；「說」者，解脫也。「莫之勝說」，使之不可逃脫也。

諸爻皆言遯，二爻獨不言遯，遯者諸爻，而驅之使遯者，二爻也。

二既驅之使遯，而復欲假意以執之，不令其遯，是小人牢籠之計也。

《象傳》曰：「固志」，五之《象》曰「正志」，二五之志本不同。

二欲藉嘉會之禮，以籠絡五之志，使之不遯，「固志」者，固五之志也。

【占問】

*   問戰征：當諸軍逃散之際，獨能堅執固守，為可嘉也。
*   問營商：固一時貨價逐漲，執守來本，莫能脫售。
*   問功名：席珍待聘，美玉待沽，功名之兆也。「莫之勝說」，功名難望矣。
*   問家宅：此宅陰氣漸盛，居者不利，群思遷移，即欲脫售，一時亦難。
*   問婚姻：此婚已成，後欲退悔，執柯者甚屬為難。
*   問六甲：生女。

【占例之257】

友人某來，請占氣運 筮得［遯］之［姤］。

爻辭曰：「六二，執之用黃牛之革，莫之勝說。」

斷曰：

此卦二陰浸長，四陽浸衰，陰者小人，陽者君子，小人日進，君子日退，故謂之［遯］。

以氣運言之，正是運退之時也。

「黃牛之革」，物之又軟又韌者，以此繫物，物莫能脫，
譬言人生為運所縛，雖有志願，終生捆縛，不克施展。

今占二爻，其象如此，運可知矣。

【占例之258】

明治二十九年(1896)，占候國氣運，筮得［遯］之［姤］。

爻辭曰：「六二，執之用黃牛之革，莫之勝說。」

斷曰：

此卦四陽為二陰所侵，論人事則我為彼所侵，於國亦然。

自我國勝清之後，俄、德、法三國，以亞細亞之平和為口實，使我還付遼東，
加之俄法為清國償金斡旋，俄清之交一變，清從俄言，將有事於東洋。

方今歐洲諸強國，皆唯競利自圖，約束清國，
譬如用「黃牛之革」，縶縛其手足，使之莫能解脫，幾欲瓜分之以為快。

而於我國，亦未嘗不欲以此相縛，
我唯固守其志，內修軍備，外善辭令，以敦邦交，而不受此籠絡也。此為得計耳。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，繫遯，有疾厲，畜臣妾，吉。**

**《象****傳****》曰：繫遯之厲，有疾憊也。畜臣妾，吉，不可大事也。**

「繫」者，羈絆之義。

三以陽剛，居內卦之上，與二陰陽相親比，為二所羈絆，不忍超然遠引，
欲遯而志不決，故曰「繫遯」。

凡當遯則遯，貴速而遠，一有所繫，則憂愁莫定，宛如疾痛在身，危厲之道也。
故曰「有疾，厲。」

蓋「繫」者，三繫於二，陰為之主；「畜」者，二畜於三，陽為之主。

以陰繫陽則厲，以陽畜陰則吉。

「臣妾」者，陰象，三陽在二陰之上，故能畜。

君子之於臣妾，畜之以供使令，進退無足關重輕也，是以「繫遯」不失為吉，
至若當大事，必致因循而坐誤也。

《象傳》曰：「有疾，憊也。」憊謂力竭而疲憊也。

「不可大事也」，大事者，指三一生大節而言，不可或忽也。

【占問】

*   問戰征：軍陣進退，皆有紀律，鼓進金退，最要便捷，一有遲誤，必致大敗也，宜慎。
*   問營商：貨物當脫售之時，不宜躊躇不決，或繫戀私情，防誤大事。
*   問功名：時當奸人秉政，宜急流勇退，斯無疾害。
*   問家宅：此宅不利，主多病厄，宜速遷移，若遲延不去，恐有大禍。
*   問婚姻：娶嫡不利，娶妾則吉。
*   問六甲：生女。

【占例之259】

友人某來，請占商業之盛衰，筮得［遯］之［否］。

爻辭曰：「九三，繫遯，有疾厲，畜臣妾，吉。」

斷曰：

三爻以陽居陽，留戀二陰，欲遯不決，致「有疾，厲」。

今足下占問商業，得此三爻，知為商業失敗之象，宜速脫貨，則損失猶微。

若惜金而躊躇，則品物之價，日益低落，其所損更大也，謂之「繫遯，有疾，厲」。

「畜臣妾吉」者，謂葆此餘資，以畜養家人可也，若欲重興商業，則不可也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，好遯，君子吉，小人否。**

**《象****傳****》曰：君子好遯，小人否也。**

四與初相應，相應必相好，乃初與四好，而四不好初。
且四因初之好，而決意遠遯，故曰「好遯」。

然在初之好四，亦非真好，不過欲借四以為重，是引用君子之意，若新莽之禮賢下士是也。

四則有見於此，不為初所籠絡，而超然遠引，
謂爾雖好我、我不好爾，爾不我遯、我則自遯，我行我志而已。

四入［乾］，［乾］為君子，故曰「君子吉」。

在初之厚貌深情，以為四必感戀情妳，不意室邇人遠，一去千里，竟有不可執維者。

初處［艮］，［艮］為小子，故曰「小人吝」。

一說「好遯」者，謂有所好而遯也，猶《論語》「從吾所好」之「好」。
世人所好，在富貴功名，君子所好，在樂天知命，此謂「好遯」。亦通。

【占問】

*   問戰征：四處［乾］之始，［乾］為健，知進不知退。或軍中有一人謀陷，故作退計以避之。
    退亦吉也。
*   問營商：商家以買入為進，賣出為退，四曰「好遯」，知以出貨為得利也。
*   問功名：爻辭「好遯」，是其人必無意於功名也。
    然名亦不同，或盜虛名於一時，或垂大業於千秋，君子小人，所由分也。占者宜自審焉。
*   問疾病：四［乾］體，爻曰「好遯」，陽遯而入陰，其病危矣。
    然轉危為安，亦［遯］之象，想大人可治，小人難也。
*   問婚姻：防後有離婚之憂。
*   問訟事：俗云「三十六著，走為上著」，「好遯」之謂也。
*   問六甲：生男。

【占例之260】

親友某來，請占氣運，筮得［遯］之［漸］。

爻辭曰：「九四，好遯，君子吉，小人否。」

斷曰：

四居［乾］陽之首，［乾］曰見，不曰隱，乃四為二陰所逼，超然遠遯，是遯而避害也。

今足下占得第四爻，足下躬膺職位，亦知僚屬中，邪正不一，
或外面情好敦篤，其中奸計百出，不可不防。

足下知其然，不露聲色，決意引退，是明哲保身之要道也。

爻辭曰，「九四：好遯，君子吉，小人否」，謂君子飛遁離俗則吉，小人溺情爵祿則否矣。

爻象如是，足下其審之。

後某果因官制改革，有非職之命。

【占例之261】

一日杉浦重剛氏來曰：「方今為千島艦事，以上海英國上等裁判所判決為不當，
將再向英國理論，其結局果否如何？請筮之。」筮得［遯］之［漸］。

爻辭曰：「九四，好遯，君子吉，小人否。」

斷曰：

此卦陰長陽消，為邪強正弱之象。正者必反而受屈，卦象如是。

今占千島艦判審事，得［遯］四爻，
［遯卦］二陰在內，長而逼上，至四爻則陰勢已盛，陽氣殆盡，
在下面雖假作情好，而內心實陰險莫測。核之千島艦之事，情形符合。

我國因千島艦失事，據萬國公法向彼理論，迭經審問，終不得直。

蓋現今天下大勢憑強弱，不憑曲直，亦事之無可如何者矣。

爻辭曰「好遯」，是教我以退避也，即得退遯，了事而已。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，嘉遯，貞吉。**

**《象****傳****》曰：嘉遯，貞吉，以正志也。**

五以陽居陽，剛健中正，雖與六二相應，能知時審勢，應變識機，超然遠遯。

其遯也，不為情移，不為勢屈，意決而志正，洵可喜美矣，故曰「嘉遯，貞吉」。

《象傳》曰：「以正志也」，謂九五遯得其正，即可以正二之志，是「不惡而嚴」也。

【占問】

*   問戰征：正當敵勢強盛，能以潛遯而返，得保全師，亦可嘉也。
*   問營商：貨到該處，時價不合，而轉別地，得以獲利，可謂應變而不失其正也，故吉。
*   問功名：爻以九五為尊，占得九五，是必功名顯達，位近台輔。
    伊尹曰：「臣罔以寵利居成功。」謂能以功成身退者也，故吉。
*   問家宅：此宅必是南陽諸葛之廬，栗里陶令之宅也，高風可尚。
*   問婚姻：二五本陰陽相應，有意議婚，五其志不同，不允。另就他聘，吉。
*   問疾病：是陰邪糾纏之症，潛而遯避，可獲吉。
*   問六甲：生男。

【占例之262】

予親友永井泰次郎，其妻有娠，張筵招予，請卜男女，筮得［遯］之［旅］。

爻辭曰：「九五，嘉遯，貞吉。」

斷曰：

九五［乾卦］，以陽居陽，生男之兆也。

［乾］為父，［艮］為少男，他年少男嗣父而續家，老父讓產而隱居，故名此卦曰［遯］。

且其辭曰「嘉遯，貞吉」，是有子克家之象。

其後果生男孩。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，肥遯，無不利。**

**《象傳》曰：肥遯，無不利，無所疑也。**

「肥」者，繞裕也。卦中諸爻，欲遯而多所繫累，此爻獨無應無比，故無繫累，
不復勞顧忌，飄然遠引，所謂進退綽有餘裕者也。故曰：「肥遯，無不利。」

《象傳》曰：「無所疑也。」
謂上爻居［乾］陽之首，其察勢也明，其見機也決，首先高遯，絕無一亳之疑礙也。

或謂「嘉遯」如殷微子，如漢張良，必「肥遯」如泰伯、伯夷，或又如漢之商山四皓也。

【占問】

*   問戰征：戰事宜進不宜遯，遯必不利；爻曰「肥遯，無不利」，其唯太王避狄遷岐乎？
*   問營商：商人獲利，往往群焉競逐，今獨能人取我棄，以退為進，則其退反得厚利，
    故爻曰「肥遯」。
*   問功名：其人必不以膏粱肥口，能以道義肥躬，故曰「肥遯，無不利」。
*   問家宅：此宅地位甚高，家道亦富，但利於求財，不利於求名。
*   問疾病：肥人氣虛，遯者，脫也，恐致虛脫。
*   問婚姻：恐女子貪戀富室子弟，因而私奔。
*   問六甲：生男。

【占例之263】

明治十八年(1885)三月，以中央亞細亞阿富汗境界事，生英獅俄鷲之葛藤。

凡新聞電信所報，論和論戰，主俄主英，諸說紛紛，各國皆有戒意。 即如我國，利害所關，亦非淺鮮。

因占其和戰如何，筮得［遯］之［咸］(明治十八年五月八日)。

爻辭曰：「上九，肥遯，無不利。」

斷曰：

內卦為山，屬英，
外卦為天，屬俄。

山［艮］而止，今觀英國所為，雖頻修戰備，不過虛張聲勢，其實無意於戰也。

何者？英之海軍雖強，至如阿富汗中央亞細亞地方，不能專用海軍，
若陸軍，在英兵數不多，僅促護國而已。

且蘇丹之役，已分遣陸兵不少，他如印度兵，雖派遣於阿富汗高寒之地，不能盡得其力；
加之印度各分宗教，兵士各守其宗規，粗食亦不足，即驅而用之，豈能當強俄乎？

故欲戰不得不用海軍，用海軍之處，有關通商航海之障礙，可以牽動各國。
即可以壓制俄國，在英國無心開戰，可於［艮］止而得其象也。

天［乾］而健，今觀俄國所為，俄國遵奉彼得帝遺訓，知進而不知退，
意在鯨吞各國以為快，可見俄國有意開戰。

合內外卦則為［遯］，
是［遯］為英國之氣運，
［遯］反卦為［大壯］，是為俄國之氣運。

在英之對俄，唯有嚴其守備，使俄無隙可乘，即可斷英俄交涉之結果也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
