《高島斷易》24-復

[![=24地雷復](http://upload-images.jianshu.io/upload_images/6831688-704238243a1b0787..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003776) 

「復」從彳、行貌，從复、行故道也，有「去而復來，消而復息」之義。

所謂「以坤牝乾，滅出復震，為餘慶也」，故名曰「復」。

為卦［坤］上［震］下，一陽在五陰之下，陰極而陽復，
與［剥］相反，與［姤］旁通。

《序卦》曰：「物不可以終盡，剝窮上反下，故受之以復。」
此［復］所以次［剝］也。 

**復，亨。出入无疾，朋來无咎。反復其道，七日來復。利有攸往。**

**［復］之內卦一畫，自［乾］之下畫來，一陽即乾，
「亨」即從［乾］「元」來，故曰「亨」。**

**外［坤］內［震］，出［震］入［坤］，
［坤］為順、［震］為動，以順而動(*/1)，陰不能傷，故「無疾」。**

**同類為朋，［震］一陽，［兌］二陽，［兌］為朋，
一陽先至，朋類皆來，陰不能阻，故「無疾」。**

**［剝］之卦，一陽在上而幾盡，［復］則一陽反生於下，
故曰「反復其道」，「道」，路也。 **

**「七日來復」，
［姤］五月卦，陰氣始生，［復］十一月卦，陽氣始生。
陰陽反復，凡歷七月，七陽數，故言「七日」。 **

**此為「君子道長」之機，故曰「利有攸往」。**

****(*/1:此篇多處提及「以順而動」,不知是高島原文如此,或譯者疏失,坤上震下,坤為外,震為內,出霊入坤,應為《彖辭》所謂「動而以順行」才是。)****

**《彖傳》曰：
復，亨，剛反。** **動而以順行，是以出入无疾，朋來无咎。** **反復其道，七日來復，天行也。** **利有攸往，剛長也。** **復其見天地之心乎。**

「復，亨」，謂陽剛消極而來復，復則陽漸長而亨通矣。

「剛反」者，謂［剝］之時，剛幾去而不返，
出於［震］而來［復］，［震］為反生，故曰「剛」反。

「動而以順行」，是出入皆在順動之中，故「無疾」。

自動者順，朋來亦順，故「朋來無咎」。

一反一復，其道循環，「七日來復」，天行之自然也。

以順承天，則剛之方返者，日進而盛矣，故「利有攸往」。

「剛反」，言方復之初，「剛長」，言既復之後。

［剝］［復］消息，天地之氣所默轉，即「天地之心」所發端也。

「天地之心」，本無所不在，無從窥測，惟生意發露之初，方見得「天地之心」，
故曰：「復，其見天地之心乎？」 「其」「乎」語辭者，愈覺彷彿想見之真。

以此卦擬人事，是善惡絕續之一轉機也。 

人雖甚不善，而於平旦之際，未始無片念之偶萌，萌即復也、復則動矣。 逆而動，動乃入惡；順而動，出惡而入善矣，道無不亨也，疾於何有？

朋以類聚，入夫善，則善朋皆來，自無咎焉。

人身一小天地也，人有賢愚邪正，即天有雨暘燠寒；人有生老病死，即天有休咎災祥。

「七日來復」，
以干支言，至七則為衝；
以建除言，至七則為破；
衝與破則皆為動，是以有反復也。 

故人之疾病寒熱，亦往往以七日為一更，此皆陰陽剛柔之轉移，人與天無二道也。

按六爻之辭：
初爻為人遷善之始，是以反身而誠也。
二爻見人之遷善，欲同歸於［復］也。
三爻屢復屢失，雖危而終復於善也。
四爻謂能捨群陰而從初陽，是取諸人以為善者也。
五爻以陰居陽，獨得其中，是能「安土敦仁」者也。
上爻居卦之終，六幾於七，而又將變矣。出［復］凶，深足為人之遷善者戒矣。

《易》言天道，其所以為人事垂誡者，至深且切，於［復］可見天心。 復時見天心，不復时則渾是人心矣。
天心惟微，人心惟危，可不懼哉！可不慎哉！

以此卦擬國家，是國家治亂之一轉機也。 

由治入亂，陰之始也；出亂入治，陽之復也。古今往來一治一亂，其機莫不如是焉。

是故亂不自亂始，治不自治始，機之動也甚微，［復］之一陽，即真陽之微動者也。

其動也順，則其道亨，其往利，如湯武之順天應人，撥亂反正，一著戎衣而天下平也。

「七日來復，天行也」，於格苗而曰「七旬」，於即戎而曰「七年」，
亦可於此而得七日之義也。

六爻皆指［復］言，重在進陽也，陽、治道也，即君子之道也。

初爻曰「不遠復」，如殷武丁、周宣王、漢光武之中興是也。
二爻曰「休復」，如太甲之復位，成王之新政是也。
三爻曰「頻復」，如漢劉先主之治蜀，雖屬偏安，尚無咎也。
四爻曰「獨復」，如大舜之明揚側陋，允執厥中，以從堯而致治也。
五爻曰「敦復」，如啟之承禹，武之繼文，能「敦復」治道，而致其盛也。
若上爻則當戒焉，「迷復」而不知其凶，自桀紂之亡國者皆是焉。

《易》之言在天道，而治道即屬於是。

為國家者，於［復］而見治之漸，即當於［姤］而戒亂之始。

治亂之機反復間耳，可不慎哉！可不懼哉！

通觀此卦，［剝］之一陽在上者，［復］即陽生於下，如雷藏地中，無中含有。

乾元資始者，於是露其機，貞下起元；
坤元資生者，於是呈其候。

天地生物之心，非至是而始有，乃至是而始見也。

順而動，動無不享；順而往，往無不利。**(*/1:動而順行,往而順行,見上 */1註)**

出柔而入剛，剛有何病？以我而求朋，朋來何咎？
一反一復，其道即在旬日間耳。 

六爻皆以復道為辭：
初九之「不遠復」，如克己復禮之顏子，賢而希聖，生而知之者也。
六二之「休復」，下比初九之剛，如友直諒、多聞之士，親賢取友之宓子賤，學而知之者也。
六三之「頻復」，如日月至焉之諸子，士而希賢者。
六四之「中行復獨」，如悅周公孔子之道之陳良，亦聖人之徒也，困而學之者也。
六五之「敦復」，如反乎身之湯武，聖而希者也。
上九之「迷復」，則如飛廉惡來，怙終而不悛其惡者也。

困而不學者也，不唯為一身之禍，且為天下禍，故曰：「迷復，凶，有災眚，終有大敗。」

聖人於六三之「頻復」，猶曰「無咎」，而獨罪上六之「迷復」，
如此，其重改過而惡怙終也切矣。

《繫辭傳》曰：「聖人之情見乎辭」，其此之謂乎？ 

**《大象》曰：雷在地中，復，先王以至日閉關，商旅不行，后不省方。**

**此卦為十一月卦，故《象》取「至日」，是雷伏藏地中也。**

**先王觀此象，以「至日閉關」而不啟行，后於是曰，亦「不省方」。**

**蓋為養其陽氣之方來，而不敢或泄，務為安靜，所以葆其貞也。**

**月令仲冬，審門閭，謹房室，必重閉，推之即可知「閉關」之諸象焉。**

**「閉關」取［坤］為闔戶，「商旅」取［坤］為眾民，
「行」取［震］為大途，「方」取［坤］為國土。 **

【占問】

*   問時運：好運初來，尚未發動，靜以待之，自然獲吉。
*   問商業：貨物完備，時價亦動，直暫停售，必得利也。
*   問家宅：此宅現時閉歇，須待春時，方可遷居，吉。
*   問戰征：防敵軍埋伏地雷，須暫停戰，以養兵力，吉。
*   問疾病：是痰火之症，飲食不進，交冬令宜防。
*   問訟事：一時不能審結。
*   問六甲：生男，交春分產。
*   問婚嫁：現因媒人尚未往說，春初可成，吉。
*   問行人：冬季不歸，開春歸來。
*   問失物：一時難覓，日後可得。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**初九，不遠復，无祇悔，元吉。**

**《象傳》曰：不遠之復，以修身也。**

**此卦初九一陽，自乾陽來，入坤群陰中，勿復本位，名之曰［復］。**

**卦之［復］就造化言，爻之［復］就人心言是也。**

**此爻［復］之初，為復道之始。**

**七日即復，故曰「不遠」，是以不至悔而得「元吉」也。**

**「元吉」者，即［復］乾之吉。**

**「祇」者，至也，人雖聖賢，不能無過，唯貴速改，過而不改，則有悔而凶可知也。**

**《象傳》曰「以修身也」，修者所以補其缺，正其誤也。**

**占者知此，則人欲日消、天理日明，可以為聖，可以為賢。
「修身」二字，包括深遠，不可不知也。何則？
六二之《傳》，曰「仁」而稱美之，
六四之《傳》，曰「道」而讚歎之。
「修身」二字，兼仁與道，其所關至大。**

**心內而身外，以存養言，則在心；以修為言，則在身；身心一也。**

【占問】

*   問時運：好運即來，漸漸發動，一往順利，大吉。
*   問商業：前所耗失，即可復得，可免悔恨，大吉。
*   問家宅：舊業復興，即在目前，大吉。
*   問戰征：即曰可轉敗為成，大吉。
*   問訟事：始審不直，再控必勝，大吉。
*   問婚嫁：主散而復成，大吉。
*   問行人：不日即歸，吉。
*   問疾病：靜養即可復，元吉。
*   問六甲：即日生男。
*   問失物：即日可得。

**【占例之183】**

余欲購驅車之馬，適遇兒玉少介君曰：
余去歲求良馬於南部，後無音信，遂別購一馬，
頃日南部馬至，厩隘不容。
謂余買之，余乃占其良否，筮得［復］之［坤］。

爻辭曰：「初九，不遠復，无祇悔，元吉。」

斷曰：

此馬不適長途，朝出夕歸，得其宜耳。

爻謂「不遠復，無祇悔，元吉」，可以見矣。

初爻變則為［坤］，［坤］曰「利牝馬之貞」，知此馬必牝，無暴逸之虞者也。

後購得其馬，果如此占，性柔順，最適駕車。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六二，休復，吉。**

**《象****傳****》曰：休復之吉，以下仁也。**

此爻以陰居陰，得其中正，與初九切比，志從於陽。

喜初之能復於道，甘心下己，以友其仁，切磋琢磨，惡念潛消，善心日生，
故曰：「休復，吉」。

初爻得乾陽之正，開復道之首，故曰：「元吉」。
六二取人為善，自能從容改圖，其功次於初矣，故曰：「吉」。

《象傳》曰「以下仁也」，初復於仁，二比而下之，是以吉也。

《易》三百八十四爻，未嘗言仁，此爻言之。

所謂「復其見天地之心」者，天地之心，即仁也；所謂「仁」，元善之旨也。

【占問】

*   問時運：目下氣運亦好，事事能擇善而從，故事事得吉。
*   問商業：能與人共利，其業必興。
*   問家宅：家庭多休祥之征，自能興復舊業。吉。
*   問戰征：一時暫休攻克，姑示其弱，以養銳氣，吉。
*   問疾病：宜初治之醫，復診視之。吉。
*   問行人：必從長輩而歸。
*   問六甲：生女。
*   問失物：就低下處尋之。

【占例之184】 

明治二十四年(1891)春，某裁判所長及檢事長，訪余山莊，
請占某貴顯辭表後之舉止，筮得［復］之［臨］。

爻辭曰：「六二，休復，吉。」

斷曰：

雷者，春夏升出於地上，秋冬潛於地中。
此卦雷復地中，而將再出者也，故某貴顯今日雖優遊閑居，可知其復職不遠也。

兩君怪余斷之輕易，曰：「《易》如此容易，天下之事，悉可問之於《易》也。」

余曰：固然。《易》之包蘊甚廣，天下之事物，無一不具，而其變化神妙，不可測度，
是以無事無物而不可占也。

占之則過去、現在、未來皆得明示，其應如響。

即貴下於兩造之事，多匿奸藏詐，掩非為是，誣真為假，不易剖決者，
占之而奸計顯露，所謂問諸人，不如問諸神也。
不然，貴下等只據法律，憑口辭，安能一一無枉乎？

古云「卜以決疑」，此之謂也。

在某貴顯之辭職，世論囂囂，余一揲蓍，神示之以地下有雷之象。

二爻之辭曰「休復」，知其一時休職，他日必復職也，明矣。

《象傳》曰，「休復之吉，以下仁也」，即此可知矣。

二人傾服而去。後某貴顯果復職，欽服余斷之不妄也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六三，頻復，厲，无咎。**

**《象****傳****》曰：頻復之厲，義无咎也。**

三爻位不中正，志剛而質柔，質柔則見事而不明，志剛則狂躁而妄動，
故屢復而屢失，是以有「厲」，亦屢失而屢復，終可「無咎」也。

雖有失身虧行之懼，自無長傲遂非之過，故曰：「頻復，厲，無咎。」 

周公之《繫辭》，隱其屢過之罪，稱其「頻復」之善，
孔子釋之曰「義無咎也」，是開人以改過遷善之門也。意深哉。

【占問】

*   問時運：一好一歹，時有得失，能據其得而不失，是在人也。
*   問商業：有虧有盈，能使盈多虧少，虧而復盈，亦可獲利。
*   問家宅：有遷移不定之象。
*   問疾病：屢治屢發，雖危，可保無害。
*   問訟事：有顏翻口供，轉致危厲之象。
*   問行人：歸志未決。
*   問六甲：生男，頗涉難產，無害。
*   問失物：失非一次，當可尋獲。

【占例之185】 

 一商人來請占氣運，筮得復之明夷。

 爻辭曰：「六三，頻復，厲，无咎。」

斷曰：

［復］為雷藏地中，陽氣來復之時，在人為迷惑情態，有悔悟復本之象。

三爻位不中正，辭曰「頻復，厲，無咎」，是謂屢興屢敗，勞而無功。

其不至破產者，由於隨時省悟，隨失隨改，故「無咎」也。

夫運之盛衰，天數不可免，在盛運時，如放舟於上流，揚帆於順風，不勞而取功；
當其衰運，如浮舟於逆風，以溯上流，不特勞而無功，其不被損傷者殆稀。
占者恐坐此弊，尤當注意氣運之盛衰也。至明後年，氣運乃可回復。

商人聞之，感曰：實如此占，從來屢遭失敗，今聞之，始悟其誤。

謹守常業，以待時運。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六四，中行獨復。**

**《象****傳****》曰：中行獨復，以從道也。**

此爻居五陰駢列之中央，獨應初爻之卦主，故能傑出群陰之間，依附仁人，
是心知好善，不移習俗，而能復道者也，故曰「中行獨復」。
所謂「擇乎中庸，得一善，則拳拳服膺，而不失之」者也。

然其所復猶微，故不曰吉。

《象傳》曰「以從道也」，謂初復於道，而四從之，故曰「從道」。

【占問】

*   問時運：氣運柔弱，意欲振興，惜力不能逮。
*   問商業：謀劃精當，不失其正，資本未充，為可惜也。
*   問家宅：女眷多，男丁少，未免有獨寐寤嗟之慨。
*   問戰征：防中道設伏。
*   問疾病：虛弱之症，宜從初治之醫調治。
*   問行人：至中路復回，得伴再歸。
*   問婚嫁：宜從前媒。
*   問失物：半途覓之。

【占例之186】

明治二十二年(1889)六月，友人某來曰：「
有人欲購余地，約以相當之價，領收約定金若干。 其先亦有人欲購此地，余未定約，今復過余，所約之價高於前購，
於是余將致償金於前約之人，請其解約，但不知彼果肯允諾否？請為一筮。」
筮得［復］之［震］。

爻辭曰：「六四，中行獨復。」

斷曰：

復者，一陽來復之卦，有百事復舊之象。

故得此卦：
旅行無音信者，突然還家；
貸金澀滯者，忽而歸復；
放蕩游惰者，能復其本心；皆復之象也。
則知足下已約之地，亦無阻障，必可復返也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六五，敦復，无悔。**

**《象****傳****》曰：敦復，无悔，中以自考也。**

五有柔中之德，尊居君位，位得中，故能「復」；［坤］為厚，故曰「敦」。

自知其非，不憚遷善，既能復之，又加以「敦」，是知之明、力之篤也，
則一得而弗失之矣，何悔之有？故曰「敦復，無悔」。

《象傳》曰：「中以自考也」，
謂初之復，復在近，可免於悔， 
五之復，復於厚，悔之有無未知，時當返而「自考」也。

蓋初之「不遠復」，入德之事；五之「敦復」，成德之事也。 

【占問】

*   問時運：目下氣運當正，事事從厚，有前功，無後悔也。
*   問商業：資財充足，往復獲利。
*   問家宅：祖基深厚，舊業復光，吉。
*   問戰征：軍力厚實，可以攻復城池也。
*   問疾病：病者精神充足，氣體豐腴，無患也。
*   問六甲：生男。
*   問失物：宜自忖度。

【占例之187】

某局長來，請占氣運，筮得［復］之［屯］。

爻辭曰：「六五，敦復，无悔。」

斷曰：

［復］者，雷在地中之象，動極復靜，故謂之「復」。

今占得五爻，言修身復道者，復之不已，而又復之，故曰「敦復」。
其復如是，亦可謂責躬自厚，而薄責於人者矣。
此人督率眾人，眾心感服，復何有悔？時運可知矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**上六，迷復，凶，有災眚。用行師，終有大敗，以其國君凶，至于十年不克征。**

**《象****傳****》曰：迷復之凶，反君道也。**

上爻居［復］之終，［坤］之極，［坤］為迷，故曰「迷復」。

迷而不復，故必有凶。

「有災眚」，災自外來，眚由自作，迷溺至此，無往非害。

［坤］為眾，［震］為行，故「用行師」。

［坤］上六所云：「龍戰於野，其血玄黃」，即行師大敗之證也。

「行師」既至「大敗」，國君焉得不凶？

兵連禍結，至十年而未已。十年者，數之終，一敗而終不能振，即謂有迷而終不能復矣。

蓋天下之禍，無不由一念之迷溺而來。
迷在於身，則一身被禍；迷在於國，則一國被禍，深著迷復之害也。

《象傳》曰「反君道也」，［復］之君、初九陽也，［姤］之君、初六陰也。
上迷復，不奉［復］之九，而奉［姤］之六 ，是陰陽相反也，故曰「反君道也」。

【占問】

*   問時運：氣運顛倒，作事乖張，謹慎免禍。
*   問商業：貨物不齊，期約不准，市價不穩，必致大耗；一時不能復業，凶。
*   問家宅：防有怪祟，居者多不利。
*   問戰征：轍亂旗靡，大敗之象。
*   問疾病：症已危險，久病延年，猶為幸也。
*   問行人：在外多凶，十年內恐不能歸也。
*   問六甲：生女，此女長成，亦大敗之命。

【占例之188】

明治二十年(1887)六月，板垣退助君奉朝命自高知縣來。

朝廷賞賜爵位，以酬前功，氏固辭者再，於是世人多評論之。

或曰：氏之決意辭賜，是板垣氏之所以為板垣氏，其廉退遜讓，非他人所能及。

氏為自由黨之首領，鼓舞眾人，其伸張自由之聲勢，一旦受爵榮，未免為黨中人竊笑乎？

或曰：爵位者，朝廷之榮命，氏固辭不受，未免有違敕之譴也。

余與板垣君有舊，緣是欲忠告之。往訪旅亭，將命者以病謝。

余遂轉訪佐佐木高行伯，面謁曰：余每歲冬至，齋戒沐浴，敬占國事及諸當道命運。

茲占板垣君，得［地雷復］上爻。

爻辭曰：「上六：迷復，凶，有災眚。用行師，終有大敗，以其國君凶，至於十年不克征。」

斷曰：

［復］者，一陽來復之卦，積陰之下伏一陽。

以人事觀之，全使此一點微陽漸生漸發，天下絕大事業，皆從此一陽中做出來，
國家之由亂而治，人生去邪從正，悉賴焉。

今占得上爻，辭曰：「迷復，凶」，是冥迷沉溺，失其本然之明者也。

乃至天災人眚之並臻，辱君喪師而莫救，危之至矣，禍莫大焉。

爻辭凶惡如是，竊為板垣君慮之。

昔板君秉政要路，大有功烈，今既辭職，其所主張專在自由黨中，
人眾類雜，薰蕕不齊，他日激而生變，亦不可測也。爻辭之凶，其或兆於此乎？

頃又為板垣君辭爵再卜一卦，筮得［困］之［大過］。

爻辭曰：「九二：困於酒食。失紱方來，利用享祀。征凶，無咎。」

此卦四五之陽為三上兩陰所蔽，二之陽亦為初三兩陰所蔽，不能通志，是以成［困］。

「困於酒食」者，見板垣氏現時之困難也；
「朱紱方來」者，謂榮命之下來也；
「利用享祀」者，謂拜受爵立而祝告於神也；
「征凶」者，謂逆朝命而有凶也；
拜命則平穩無事，故「無咎」也。

此占詳明，板垣君之宜敬拜受命也，慎勿辭焉。

板垣君為閣下舊友，請以余之占辭轉為奉告。

佐佐木伯曰：「子言真切，余亦感銘，必當告之。」

子須再訪後藤象次郎，告以此占。余亦與後藤氏謀，必可使板垣君拜命也。

於是余又謁後藤伯，告之如前，且致佐佐木伯之意。

後藤伯感謝曰：「奇哉！子之《易》占，古今未聞其此也。
板垣氏之事余與佐佐木氏謀，必可盡力，請子勿慮。」

後果聞板垣君拜受爵命。余始心慰。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
