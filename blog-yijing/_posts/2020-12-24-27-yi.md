《高島斷易》27-頤

[![=27山雷頤](http://upload-images.jianshu.io/upload_images/6831688-4b2cd9666868ea86..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001769) 

「頤」從臣、從頁，「臣」為「頤」本字，
「頁」本「首」字，《說文》曰「頭也」，從口、從一，「一」者，象古，有「養」之義。

卦體［艮］上［震］下，［艮］為山，［震］為雷，雷動也、山止也。

卦以上下二陽象上下唇吻，內四陰象虛而求食。

「頤」張而不合，有求食之狀，故可以現震陽下動食象也。

［艮］主止，止現象也。然［震］非自動也，繫於［艮］以動，
［艮］不上止，［震］雖欲動而不能，則其所以為［頤］之主，［艮］也。
上下實而中虛，動而能止，曰［頤］，此卦之所名［頤］也。 

**頤，貞吉。觀頤，自求口實。**

**《序卦傳》曰：「物畜然後可養，故受之以頤；頤，養也。」**

**「觀頤」則思所養，思所養則知節，嗜欲可省，廉恥可立，心志可寧，
養生養德在其中矣，故「貞吉」。**

**大抵養道主靜，天地萬物皆上動下止，惟［頤］下動上止，靜以制動，止以忍貪，
「觀頤」之義也。**

**身之有［頤］，本以為養，［頤］中虛，實之所以為養也。故曰「自求口實」。**

**《彖傳》曰：
頤，貞吉，養正則吉也。
觀頤，觀其所養也。自求口實，觀其自養也。** **天地養萬物，聖人養賢以及萬民。頤之時大矣哉。**

**［頤卦］內［艮］外［震］，
［艮］為黔喙之屬。喙，口也，即［頤］之象；又為果蓏。
［震］為蕃鮮，為百穀，皆有「養」之義。
「頤，貞吉」者，所養得正，則有吉也。**

**然養有正不正，不觀不足以知之。**

**觀其所養何人，則養之公與私自別也；
觀其自養何求，則養之貪與廉可見也。**

**果其所養皆賢，自養有節，是養得其正，即養無不吉矣。**

**至天地聖人，極言養道之大，
人之養生，多在自養，必如天地之化育無私，而萬物皆被其澤；
必如聖人之痌癏在抱，而上自賢哲，下及萬民，無不並沐其恩。**

**蓋聖人體天地之養以為養，故所養有與天地而並。**

**《彖傳》曰「頤之時大矣哉」，謂其所養至廣，即於養之時而已見矣，
不言義，而義亦在其中也。**

**以此卦擬人事，
上三爻為［艮］，［艮］六五曰「艮其輔」，「輔」，上頜也，有［頤］之象；
下三爻為［震］，上六曰「視矍矍」，有［觀］之義。**

**上下互［坤］，［坤］為缶、為漿，有「養」之義。**

**然「養」亦不一法也，
動息節宣所以養正，飲食衣服所以養形，威儀禮貌所以養德，推己及物所以養人。
蓋人莫不有所養，而養各有所在，內而養一身，外而養天下，而要在得其正者吉。**

**夫士之得祿位，農之事稼穡，工之造器物，商之通貨財，
皆各食其力，各養其身，而得其正者也。**

**否則因糊口之無資，而忘其廉恥，如《孟子》所謂「苟無恆產，則放僻邪侈，無不為矣」，
此其人復何足觀乎？**

**然觀人者，當先其「口實」之支，人苟不以饑渴害其心，而能以簞瓢樂其道，
則其所求，有在於「口實」之外，其所養，必得夫性情之正。**

**其自養如是，其養人當更有大者矣，必如天地之養物，
聖人之養賢，以及養育萬民，其養不特得其貞，益且獲其吉矣。**

**頤養之道，盡在是也。**

**以此卦擬國家，
下卦為人民，下民好動，有［震］之象；
上卦為政府，政府能安止下民，有［艮］之象。**

**下民各有一頤，
下民即各自求養，農以力耕，商以貿貨，工以造器，皆各以才力「自求口實」。**

**而猶有自養而不足者，政府為之薄其斂，蠲其租稅，其至發粟以救饑，給藥以療疾，
朝廷之仁漿義粟，適為下民續命之恩。**

**在政府並非以此示惠也，亦體夫天地好生之德，以為養也。**

**至下民之中，有所謂賢者，政府尤必尊其位，重其祿，養之以大亨，而不敢不優也。**

**一時賢者沐朝廷之榮恩，而並能推朝廷之德澤，覃及於萬民。**

**此頤養之道，所以愈推愈廣也，《彖傳》曰「頤之時大矣哉」，有以夫！**

**通觀此卦，上卦三爻，皆所以養人，下卦三爻，皆所以自養。**

**養之道，以養人為公，自養為私；自養之道，以養德為大，養德為小。**

**故初、二、三皆養口體，私而小者也；四、五、上皆以養德而養人，公而大者也。**

**無論為養人、為自養，要皆以得正為吉，
故《象》曰：「山下有雷，頤，君子以慎言語，節飲食。」** **謂［頤］之為用，吐露言語，咀嚼飲食，皆由［頤］而出，
君子觀［頤］之象，而知所宜慎宜節也。**

**初爻以陽處下，為動之始，是動而自求養也，舍「靈龜」而觀「朵頤」，是以凶也。**

**六二處下體之中，無應於上，返而養初，故曰「征凶」。**

**六三雖應上爻，上九而拂頤養之節，自納於上以諂媚者也，
故至「十年」而猶「勿用」，復何利之有？**

**六四身處上體，居得其位，應於初爻，以上養下，得養之宜，又能威嚴寡欲，所以得吉。**

**六五以陰居陽，而比於上，行則失位，居則「貞吉」，故「不可涉大川」。**

**上九以陽處上而履四陰，眾陰皆由此得養，故曰「由頤」。**

**然其所以得此養者，不知幾歷危厲而始得吉也，故曰「厲吉」；
養至此，則無往不利，故曰「利涉大川」而「有慶」也。**

**蓋［頤］之全卦，專言養生之道，其本在初。
曰「龜」，曰「虎」，曰「顛」，示其用也。
曰「拂」，正其趨也；曰「由」，竟其委也。**

**聖人所以握造化之機，而盡性命之理者，於［頤］之一卦見之矣。**

**《大象》曰：山下有雷，頤，君子以慎言語，節飲食。**

此卦山下有雷，為上止下動之義，即［頤］口之用也。

夫言語者，禍福之所由招；飲食者，疾病之所由生。
動止得其道，斯言不妄發，食不過度矣。

君子觀［頤］之象，而知其所慎，知其所節；
大之則命令所出，慎之而無失，貨財所入，節之而無傷；
極而言之，則養德以養天下，皆無不然也。

【占問】

*   問戰征：上止下動，防隊下有妄動招亂者，或機密漏泄，或酗酒啟釁，最宜謹慎。
*   問功名：山下有雷，雷發聲而山亦鳴，有聲名騰達之象。
*   問經商：頤象內動外止，主貨物內地升動，外地落之象；
    又恐販貨出外，一時不能銷，其貨物大約不離食品。
*   問家宅：［艮］山欲止，［震］雷欲動，山在上，雷在下，地盤震動，宜防火災。
*   問疾病：上止下動，山屬土，雷屬火，主上焦寒閉，下焦熱瀉之象，
    必待五爻，《象》曰「順以從上」，庶上下通順乃吉。一爻一曰，必至五曰可癒。
*   問行人：內卦動而外卦止，必已動身，為外事阻止。
    上九曰「利涉大川」，知必從水路而來。近則六七曰可到，遠則六七月方歸。
*   問六甲：生男。
*   問失物：山下有雷，知真物為重物壓止，一時不見，待後可得。
*   問訟事：主為言語飲食細故啟釁；下欲動而上止之，必有上官出而阻止，不終訟也。
*   問婚姻：「頤」養也，婦主中饋，有「養」之義。
    外夫內妻，內動而外止，有婦從夫之象，吉。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，舍爾靈龜，觀我朵頤，凶。**

**《象傳》曰：觀我朵頤，亦不足貴也。**

凡爻辭「爾」與「我」對言，是《易》中「比應」，互為賓主之一例。

此爻我云云，自應位之六四告初九之辭，「爾」指初九，「我」則六四自稱也。

龜為四靈之一，不飲不食，服氣吐納，淵默自養者也。

［頤］，初、上兩陽而包四陰，［離］象也，［離］為龜，故曰「靈龜」。

初九一陽之始，胚胎萬有，是即吾身之靈龜，不待養於外者也。

捨「靈龜」而觀「朵頤」，是損其廉明之德，以行其貪竊之情，
蠢茲眾生，可悲可歎，故誡之曰「凶」。

《象》曰「不足貴」者，謂養小失大，縱得所欲，亦不足貴也。

【占問】

*   問戰征：古者行軍必先占卜，以定吉凶，
    爻辭曰「舍爾靈龜，觀我朵頤」，是不畏神明，而徒貪財物，故曰「凶」也。
*   問營商：初爻為一陽之始，變而為［剝］，［剝］者，解剝也，《彖》曰「不利有攸往。」
    營商恐獲難利。爻辭曰：「爾」「我」者，主賓也；「朵頤」者，口之動而食物也。
    舍「靈龜」而觀「朵頤」，有利亦恐為他人食沒也，故凶。
*   問功名：「靈龜」者，內心也，「朵頤」者，外貌也，
    舍內而求外，舍已而觀人，徒慕虛聲，必無實學，功名難成。
*   問家宅：宅中六神不安，恐有外鬼作祟，動來求食，凶。
*   問疾病：病由飲食不節所致，宜問神祈禱，可癒。
*   問婚嫁：爾我者，男女兩姓也，「舍爾」「觀我」，顯見兩姓不諧，
    其故在爭論禮物，必不成也，成亦必凶。
*   問訟事：必由口舌啟釁。曰「舍爾」、曰「觀我」，是兩造各執一見，一時不能就理。凶。

【占例之207】

友人某來曰，余竊有希求，欲面謁某貴顯，請占其成否如何？筮得［頤］之［剝］。

爻辭曰：「初九，舍爾靈龜，觀我朵頤，凶。」

斷曰：

此卦內卦［震］雷，雷動也，外卦［艮］山，山止也，顯見雷欲動而為山所止也。

今得初爻，明明足下將有所動作，而為貴顯所阻止。

爻辭曰「舍爾靈龜，觀我朵頤」，所謂「爾」者屬貴顯，「我」者是足下，
「舍爾」「觀我」，是足下欲強貴顯而從我所求也。

所謂「朵頤」者，口腹之求，無饜之欲，以此往謁貴顯，非特不成，恐反受譴責，
故曰「凶」也。

友人聞之，不快於意，後往謁貴顯，為所謝絕。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，顛頤，拂經，於丘頤，征凶。**

**《象****傳****》曰：六二征凶，行失類也。**

二爻比初應五，陰柔不能自養，猶女不能自處，而必從男，陰不能獨立，而必從陽也。

「顛」倒也，「拂」違也，「經」義也，「丘」所履之常處也。

夫頤養之道，以自上養下為常，今二爻雖與五為應，陰柔不能養五，反而求養於初爻，
辭曰「顛頤，拂經」，是顛倒而違於常理也。

以此求養，未見其福，以此而行，未見有與，故曰「頤，征凶」。

《象》曰「行失類也」，［震］為行，陰陽各從其類，
二爻不知養內卦之［乾］，反養外卦之［坤］，是為「失類」，故「征凶」也。

【占問】

*   問戰征：行軍之要，首在紀律嚴明，步伐整齊。
    爻曰「顛頤，拂經」，是必背違紀律，步伐錯亂，凶莫大矣。
*   問營商：二爻變［損］，［損］，耗損也，於商不利。
    爻辭曰「顛」，曰「拂」，是明言買賣出入不合常理也，故曰「征凶」。
*   問功名：「顛頤，拂經。」是不循常道，僥倖求成，雖得終凶。
*   問婚：六二陰柔居下，不奉上而反養下，是謂顛倒拂亂，不得其正，婦道不可問矣。
    呚《象》曰「行失類也」，凶可知矣。 

【占例之208】

友人醫師伊藤某，其子在橫濱營商業，伊藤某一日來訪，
請占其子終身運限，筮得［頤］之［損］。

爻辭曰：「六二，顛頤，拂經，於丘頤，征凶。」

斷曰：

［頤］之六二，以陰居陰，才智俱弱，未足興立事業也。

［頤］者、養也，當居下以奉上，不當以上而養下，此為養之常道也。
今二爻辭曰「顛頤，拂經於丘」，是顛倒拂亂而失其正也。

足下占問令郎終身，而得此爻，
知令郎雖從事商業，必不能獲利而養親，而反將耗損父產，故曰「征凶」。
且其所與共事者，皆非善類，故《象》曰「六二征凶，行失類也」。

為今之計，惟囑令郎停止商業，可免後患。

伊藤某聞之，大為嘆息，謂《易》所云，絲毫不爽。

即命其子閉店，其子不從，竟至產業蕩盡，可惜可惜！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，拂頤，貞凶，十年勿用，無攸利。**

**《象****傳****》曰：十年勿用，道大悖也。**

三爻居內卦之極，陰柔而不中正。

［頤］三變而為［賁］，《呂氏春秋》：孔子卜得［賁］，曰不吉，以［賁］不得五色之正也。

［頤］三比二應上，諂媢以奉上，是拂夫頤養之貞，故凶。

上下互［坤］，［坤］為十年，故曰「十年」。

［坤］又為用，以其拂貞，故曰「勿用」。

三至六為［剝］，［剝］《彖》曰「不利有攸往」，
註謂當［剝］之時，強亢激拂，觸忤隕身，是以「不利有攸往」。

［頤］三拂貞，故直曰「無攸利」，是無所可往，無所得利也。

《象傳》曰「道大悖也」，極言於頤養之道，大相拂亂，故至「十年」而「勿用」，
深責而棄絕之也。

【占問】

*   問戰征：師以貞為吉，拂貞則不吉。［頤］，養也，養兵以備用，養拂其道，則兵不可用。
    《象》曰「道大悖也」，是犯上好亂，其敗亡必矣，故凶。
*   問營商：商業專在獲利，曰「無攸利」，無論營業之大小，無論販貨之遠近，皆無所得利也。
    及之「十年勿用」，是久久而不成事也，故凶。
*   問功名：功名之道，要在出而用世，得以利濟群民，是將以道養天下也。 若拂夫頤之正，而極之「十年勿用」，是久久而不成事也，故凶。
*   問家宅：是宅必久無人居住矣，且恐有鬼祟出而求食，家宅不安，住之不利。
*   問婚姻：主閨門不貞，其婚事亦必過十年可成。
*   問六甲：生男。 

【占例之209】

明治二十五年(1892)，占國家之氣運，筮得［頤］之［賁］；
又占眾議院，得初爻，推理如下：

卦辭曰「頤：貞吉，觀頤，自求口實。」

爻辭曰：「六三：拂頤，貞凶，十年勿用，無攸利。」

此卦雷在下，山在上，雷欲動而為山所止。
［頤］之象為人口，上顎止而下顎動。［頤］之義為養，如張口以求食也。

今占國家氣運得此卦，蓋國家所重在人民，人民之所重在食，
人一日不食則饑，七日不食則死，人民之旦夕忙忙不憚勞苦者，無非自求其食也。

內而家，外而國，仰事俯畜，皆藉得食以為養也。

且［頤］之反卦仍為［頤］，人民發動，政府自上得以止之，
政府行動，人民在下，亦得以止之，猶是頤之上下唇，有互相開合以為用也，故利用［觀］。

「觀頤」者，即觀其頤之貞不貞也，貞即正，所謂養正則吉，
由一己以推諸家國天下，皆以得養之正為吉。

我日本全國人口繁殖，明治五年三千五百萬人，二十年間，已達四千餘萬，
今以一年平均計之，約有四十萬人增加。 論土地之開墾，每年僅不過二萬町步，以地之所產，合計人口之所食，
每年有二十萬人民不得其食，是以人民不能不「自求口實」矣。

求而正者吉，不正則放僻邪侈，無所不為，由是廉恥道喪，爭奪日滋，而盜賊群起，
原其故，無不由「自求口實」來也。朝廷治以禁暴之法，而不開其養生之源，
譬如見赤子呱呱啼饑，不為之哺乳，而與以止啼之苦藥，終無益也。

為今之計，惟在誘導窮民，使人開墾荒蕪不毛之地，
又起國家公益之事業，而從事之，以與為民力食之地而已，謂之「頤貞吉」。

三爻之辭曰：「拂頤，貞凶，十年勿用，無攸利」，
是即《彖》辭所云「頤貞吉」者，而反言之也。
「十年勿用，無攸利」，是凶之極致也。

三爻以陰居陰，不中不正，上下俱悖頤養之正道，故曰「拂頤，貞凶」。

國家氣運，值此爻象，及今而不急為調劑，恐異日之憂，有不可測者矣。

且今後十年，即至［大過］上爻之氣運，則有窮民轉溝壑之象，故曰「十年勿用，無攸利」。
占象如斯，可懼！可懼！

占眾議院，得初爻，辭曰：「舍爾靈龜，觀我朵頤，凶。」
《象傳》曰：「觀我朵頤，亦不足貴也」。

龜者介蟲之最靈者，曳尾泥途，是葆養靈德，而不求口實者也。

初爻［震］陽之始，為下卦之主，爻辭曰「舍爾靈龜，觀我朵頤，凶」。

今就議員而論，所謂「爾」者屬主選之人，所謂「我」者必屬應選之人，
是舍主選者之明鑒，而專觀應選者之口實，則龜無其靈，不足以為龜，
即議員無其才，不足以為議員也。

故《象》曰，「觀我朵頤，亦不足貴也」，明言此徒求溫飽之輩，雖幸充議員，何足貴乎？

又此爻變則為［剝］，［剝］之為卦，「君子道消，小人道長」，
此最為國家盛衰所攸關，主議員之選者，所當凜凜也。

【占例之210】

友人某，從事商業，家道富裕，生有一子，平生悔己不學，使子就學東京。
雖卒業學校，因素無家教，遂至所交非人，征逐酒食，浪費金錢，
或侮慢老成，或誹謗親友，甚至以父為頑固而奴視之，逼迫父母，分析財產。

復來東京，充辯護之士，間營米商以爭輸贏，乃至亡失資本，復托友人，請求於父。

於是其父來請一占，筮得［頤］之［賁］。

爻辭曰：「六三：拂頤，貞凶，十年勿用，無攸利。」

斷曰：

［頤］，養也，謂宜以下養上者也。
今令郎分父財產，未幾耗盡，而復求食於父，是下不能養上，而轉欲以上養下也。

故三爻之辭曰：「拂頤，貞凶，十年勿用，無攸利。」

以令郎素失教訓，不知生產之艱難，必至「十年勿用」，困苦窮厄，歷盡艱辛，
使之困極知悔，十年以後，或可有為也。

為今之計，惟稍給口食，得以度日而已，是今日處置之法也。

其父嘆息：所謂「子不教，父之過」，余知所悔矣！乃謝而去。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，顛頤，吉。虎視耽耽，其欲逐逐，無咎。**

**《象****傳****》曰：顛頤之吉，上施光也。**

四爻柔正，與初九剛正相應，居得其位，以上養下，得［頤］之義，
故曰「顛頤，吉」。

四爻屬上體，得［艮］氣，［艮］為虎，耽耽下視之貌，是威而不猛之謂也。

「逐逐」，《子夏傳》作「攸攸」，《荀子》作「悠悠」，劉作「跾」，云「遠也」。

按《漢書‧敘傳》：「六四眈眈，其欲浟浟」，師古注「浟浟，欲利之貌。」

初取象於龜，龜者、介蟲之長；四取象於虎，虎者、百獸之長，是兩相應也。

龜之德在靈，虎之威在視，初與四，取義各有所在。

且［頤卦］旁通［大過］，「大過，顛也」，故四稱「顛」，二亦稱「顛」。

六二「顛頤，凶」，六四則以「顛頤」得吉者，何也？
蓋六二處下體而又養下，是以凶也。
六四處上體，又應於初，陰而應陽，又能威嚴寡欲，所以吉也。

《象》曰：「顛頤之吉，上施光也。」「上」謂上九。

上得［乾］之一畫，［乾］陽上燭，光明無所不照，
四知養其［乾］元，則［乾］之光施於四，四即得之以為，是以曰「上施光也」。

【占問】

*   問戰征：戰士之勇者稱「虎臣」，亦稱「虎賁」，皆謂其有力也。
    然必須養其精銳而後用，非徒恃威猛而輕也，故曰「顛頤，吉」。
*   問營商：顛，死一時物價有倒跌之象。
    「虎視眈眈，其欲逐逐」，譬言商人謀利之狀，能視其賤價而貨，故吉而無咎。
*   問功名：功名之兆，自古多取龍虎，是以吉也。「視眈眈」「欲逐逐」，皆謀望騰達之意。
*   問家宅：此宅必右山自虎居高，有怒目欲噬之形，幸四爻以陰居陰，位得其正，可無咎也。
*   問六甲：生男。

【占例之211】

內務省參事官松本郁郎氏，將以公事赴濃尾，因請占任命事件。筮得［頤］之［噬嗑］。

爻辭曰：「六四，顛頤，吉。虎視耽耽，其欲逐逐，無咎。」

斷曰：

此卦內卦為［震］動，外卦為［艮］止，知足下赴濃尾地方，為辦理震災後之事宜也，
［震］動［艮］止，其象昭然。

頤養之道，以下養上為正，
今震災之後，民不得食，朝廷為發票賑濟，是以上而養下也，顛倒也，故曰「顛頤，吉」。 

「虎視眈眈，其欲逐逐」，屬在災民，其惶惶求食，儼如餓虎，亦無足怪。
然其中保無奸吏營私，視政府賑災之餉，陰作中飽之圖？

所謂「視眈眈」，「欲逐逐」者，亦未始無人也。足下辦此災案，尤當察其奸曲。

此爻變為噬嗑，噬嗑為卦，用獄明罰，所謂「小懲而大誡之」也。
恤此災民，懲彼奸吏，雖有「虎視眈眈，其欲逐逐」，固無咎也。

松本氏首肯而去，後果如此占。

【占例之212】

友人某來，請占某貴顯，筮得［頤］之［益］。
(/*［頤］之［益］為五爻變，此恐原書錯植，四爻變，應為［頤］之［噬嗑］)

爻辭曰：「六四，顛頤，吉。虎視耽耽，其欲逐逐，無咎。」

斷曰：

四爻位近六五，顯見宰輔之象。

四處上體，為艮之始，其威德能鎮定群動，其恩澤能養育群生；
應於初爻，陰而養陽，又能威嚴而寡欲，故曰「顛頤，吉。虎視眈眈，其欲逐逐，無咎」也。

友人曰：斷語如見其人。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，拂經。居貞吉，不可涉大川。**

**《象****傳****》曰：居貞之吉，順以從上也。**

五爻以陰居陽，無應於下，而比於上，是為君者不能養人，反為人所養者也，
即拂君道之常經，故曰「拂經」。

［頤卦］六爻，惟初上屬陽，陽宜行，陰宜居，
且五體［艮］，［艮］為止，行則失類，故曰「居貞吉」。

五又中虛象［坎］，［坎］為險，又為大川，「居貞」雖吉，而養道未成，不能以濟險，
故曰「不可涉大川」。

按二曰「拂經」，三曰「拂頤」，
「拂」，違也，二三以違拂頤養之道，故皆曰「凶」。五亦曰「拂經」，而獨曰吉，何也？

不知五爻之吉，不在「拂經」，而在「居貞」，故《象傳》曰：「居貞之吉，順以從上。」

「上」謂上九，謂五近上，能以陰順陽，故居貞得吉也。

【占問】

*   問戰征：行軍之道，有經有權，謂能達權，似不必拘拘守經也，故「拂經」無咎。
    曰「居貞吉」，則宜固守，不宜進攻。
    「不可涉大川」，恐於川流之際有伏兵；舟楫前往，防有風波之厄，皆當謹慎。
*   問營商：利於坐賈，不利行商，販貨出洋，更為可慮。
*   問功名：出而應試，難望成名。
*   問家宅：上體屬［艮］，山居則吉，若在臨江近水，其宅不利。
*   問婚嫁：恐有不得媒聘之正者，若能從一而終，則亦吉也。
*   問六甲：生男。
*   問疾病：病在五爻，久則四五月，近則五六天，由於調養失宜，
    能安居靜養則吉，若冒風雨，涉遠路，恐難治也。

【占例之213】

明治十年(1877)中秋，東京增上寺大教正福田行誡，偕其徒少教正朝日氏來訪，曰：
「我增上寺佛殿，往罹火災，已閱十年，寺僧謀請重新，
余謂兵革之餘，集資非易，僧徒聞之，不以余言為是，
謂本山而無大殿，是失莊嚴之相，咸各誓願募化，計圖再建。
於是預算經費，一切所需，凡若干萬元，後因物價騰貴，施工未竣，金款告匱。敢請一占。」

余曰：《易》道盡人事而俟天命，瑣瑣細事，未可瀆問，
不如占問佛殿之建築何時完成，朝日氏諾，筮得［頤］之［益］。

爻辭曰：「六五：拂經，居貞吉，不可涉大川。」

斷曰：

筮得［頤］五爻，可觀現今佛家之結果也。
「經」即佛經，「拂經」者，有違佛經之旨趣也。

維新以來，佛制亦從而改革，寺領既還，法禁遂改，食肉畜妻，在所不禁，
出家在家，復何區別？是之謂「拂經」。

然佛家宗旨，自來不一，古之名僧，有以飯鴿為食者，
經文所載，有以法喜為妻者，是以身犯法而為虛無，空諸所有而歸寂滅者也。
此亦一法也，但必以安居守貞為吉。

若不避危險，與俗人爭利逐欲，則不可也，故曰「不可涉大川」。

［頤］反卦為［大過］，［大過］四爻曰「棟隆，吉」；
九四互［乾］，辰在亥，上值危室，《開元占經》引甘氏曰：「危主架屋」，
又引《地軸占》曰：「營室大人之宮」，故「棟隆」。

佛殿以供大佛，是以亦有「棟隆」之象。

［頤］五爻《象傳》曰：「居貞之吉，順以從上也。」
「上」指上九，上九曰：「由頤厲吉，大有慶也。」
五至上，相隔一爻，謂一年，順以從上，俟明年，佛殿可成，故曰「有慶」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，由頤，厲吉，利涉大川。**

**《象****傳****》曰：由頤，厲吉，大有慶也。**

此卦初上兩剛，合養四陰，初爻在下，［震］陽尚微，勢力未充。

上爻居上，［艮］陽已極，德足養人，卦中四陰，皆由主九而養，故曰「由頤」。

上爻在卦為成卦之主，在爻為養人之主，其任甚重，且以陽剛之才，居危疑之地，
苟其稍形驕惰，君疑眾怨，是危殆之道也。

故人臣當此，唯常懷危厲之念，斯可保其吉也。

伊尹周公憂勤惕厲，終得其吉，即此道也，故曰「厲吉」，以厲而得吉也。

養至此，則乾元在我，川可涉，危可濟，弱水不能陷，大海不能阻，
夫亦安往而不可哉！故曰「利涉大川」。

較六五之可「居貞」而「不可以涉大川」者，又有進矣。
是足以當天下之大任，濟天下之艱危，以成天下之治安者也，在此「由頤」之功耳。

《象傳》曰：「由頤，厲，吉，大有慶也。」
謂陽剛在上，能由養已以及養人，推而至於養天下，則無人而不被其養，即無人而不獲其慶也，
故《象》曰「大有慶也」。

【占問】

*   問戰征：諺云：「養兵千日，用在一朝」，其得效力疆場者，皆由平日教養來也，
    故曰「由頤」。兵，危事也，不知幾經危厲，乃得此克捷之功，故曰「厲吉」。
    「利涉大川」者，必其軍士同心同德，斯得涉險，臨危而不避，
    如周師之會孟津，諸葛之渡瀘水是也。
*   問營商：商業專在謀利，得利則足以養身養家。
    然商不能安居而得利也，必將涉歷險途，或遠渡重洋，方可獲利，故曰「厲吉」。
*   問功名：功名一道，由小而大，由卑而尊，然必憂勤惕厲，乃得功成名遂也。
    《象》曰「大有慶也」，是即所謂得之有喜也。
*   問疾病：雖危得救，故曰「厲吉」。
*   問六甲：生男，故《象》曰「大有慶也」。 

【占例之214】

余每年於冬至日，占翌歲事物之吉凶，以為常例。

明治二十二年(1889)冬，為占一卦，筮得［頤］之［復］。

爻辭曰：「上九，由頤，厲吉，利涉大川。」

今歲一月，某貴顯來訪，問及麥作豐歉如何？

余曰：本年政府蓄金備荒，購入外國來，以濟災黎。

某貴顯問何以知之？

答曰：冬至余曾占今年麥作，遇［頤］之［復］。
［頤］之為卦，其象為「口」，其義主「養」，
小之則養在一身一家，大之則養及天下萬民，群生衣食，由此而推暨也，故曰「由頤」。

上九一陽在上，四陰在下，定卜先時多雨，麥作不豐，
及至上爻，陽光發露，收成尚可，故曰「厲吉」。

在昨年，因遭水災，穀粒歉收；
今年春，麥又不豐，則民食闕乏，米價騰貴，勢必困苦流離，有不堪著想者矣。

政府目擊時艱，設法賑濟，計唯招購外國洋米，以濟民饑。

其米之來，或自清國，或自印度，或自暹羅，皆由舶運，故曰「利涉大川」。

後余以此占上申大藏省，政府乃察其機，即以備荒蓄金購入外國米，出賣於諸港，
民心遂得安悅。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
