《高島斷易》17-隨

[![=17澤雷隨](http://upload-images.jianshu.io/upload_images/6831688-9208322aa6378ebf..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001223) 

［隨］澤上雷下，［震］奮下、［兌］虛上，其中疏流，則內動不自主，而川從外；
從外，故曰「隨」，遂以［隨］名卦。

［兌］為少女，［震］為長男，以少女從長男，是［隨］之意也。

其義其象，皆取以陽下陰，陰必悅隨，朱子所謂「此動彼悅，成隨」是也。

《序卦》曰：「豫必有隨，故受之以隨。」
蓋為悅之道，物來隨已，己亦隨物，此［隨］之所以次於［豫］也。

**隨，元亨，利貞，无咎。**

**卦體［震］自下而震動，［兌］在上而感悅，從而應和之為［隨］。**

**蓋有捨己從人，樂取於人以為善，故［隨］之道，可以致大亨也。
［震］為健，得夫［乾］，故曰「元亨」。 **

**［巽］於地為剛鹵，合夫［坤］，故曰「利貞」。**

**《雜卦》曰「隨無故也」，謂上下各從其所處而安，不待有所為也。**

**無故則無事，無事則何咎之有？
然失之貞正，則枉己徇人，易於有咎，亦足戒也。**

**《彖傳》曰：
隨，剛來而下，柔動而說，隨。** **大亨，貞无咎，而天下隨時。** **隨時之義大矣哉。**

****此卦本［坤］下［乾］上之［否］，［否］之卦、順以隨健。
今［否］之上爻，下入［坤］之初爻，而為［震］，其初九為成卦之主；
［否］之初爻，上入［乾］之上爻，而為［兌］。****

****是以陽下陰，以高下卑，陽動陰悅，物來隨我，我亦隨物，謂之［隨］。
「剛來而下，柔動而悅，隨。」是［隨］之義也。****

****凡人君之從善，臣下之奉命，學者之從義，子弟之從師，皆［隨］也。****

****至於人之從天，欲之從理，邪之從正，為［隨］之善者也。****

****［隨］之道，利貞正，若反之，則謂之「詭隨」，即違夫時矣。****

****君子隨時而動，隨時而悅，各得其宜，是以所為無不奏功，故曰「隨，大亨貞，無咎。」****

****［隨］之義，以動而隨，不動則必不能隨；以悅而隨，不悅則必不欲隨。****

****雷發於下，雨水隨之降於上，是澤隨夫雷，上隨夫下也；
違其時，則雷不動，澤不悅，上下必不相隨。****

****不知［隨］之道，必宜合時，推之天下，陰陽剛柔，莫不皆然，故曰「天下隨時」，
［隨］之時義如此，豈不大哉！****

****以此卦擬國家，則內卦為人民，行動勤勉，從事職業，不敢上抗政府，唯從政府之所命。****

****外卦為政府，不挾威權，唯施悅民之命令，
故得上下君民之間，親密和悅，上倡下願，天下和平，人心鎮靜，此隨之時也，
謂之「隨，元亨利貞，無咎」。****

****當此之時，九五之聖明在上，居中正之位，廓然大公，相孚於善。****

****君能虛已從臣，臣更恭順以從君，
是以初爻則「有渝」而不失其正， 
二爻則有「繫」而不免於私，
三爻則以「居貞」而「有得」，
四爻則以「在道」而無咎，
上爻則以「從維」而「用享」。****

****總之，從正則吉，從邪則凶；非隨之咎，其所以隨者自取其咎。****

****夫人臣隨君，以誠相通，是以「元亨」；
事必「在道」，以正相從，是以「利貞」。****

****如是，則君之隨臣者，諫則必納，言則必聽下臣之隨君者，今無不從，命無不奉。****

****斯以動感悅，以悅應動，上下相隨，而泊事「大亨」，故曰「隨時之義大矣哉！」****

****以此卦擬人事，唯在「以強隨弱」也。****

****夫陽剛之人，不肯下人，是以人心常多乖離，而事業概不得成。
若能以剛下柔，措置得宜，則眾心必服，何咎之有？****

****［隨］者，不專己之意，即捨己從人，取人為善，其機甚捷，其理甚順，其功必易成，
故曰「元亨」。****

****然［隨］之理，有正有邪，苟其一於柔順，必致枉道以徇人；過於容悅，則將違道而干胐，
是失隨之正也。****

****惟其動其悅，悉隨夫時，內不失已，外不失人，斯隨得其正，咎何有焉！
故曰「利貞，無咎」。****

****《易‧象》中繫「元亨利貞」之辭者凡七：
［乾］［坤］［屯］［隨］［臨］［無妄］，皆在上經，［革］一卦在下經，
皆大有為之時，以我得乘時之勢，曰「元亨利貞」。****

****「元亨利貞」之解，詳［乾］下，須參看。****

****［隨］時之義甚大，推之造化，則
［震］者春也，東方之卦也，萬物隨之而生； 
［兌］者秋也，西方之卦也，萬物隨之而成。
故春生之，夏長之，秋成之，冬藏之，各隨其時也。****

****天下之理，不動則無所隨，不悅則不能隨，是隨之義也，人事莫不皆然。****

****通觀此卦，三陽三陰，
初九以陽與六二遇，陽之隨陰也；
九五之孚上六，亦陽之隨陰也。****

****六二以陰居陰，是陰之從陰也，故曰「繫」。 有繫必有失，不言凶咎，而凶咎可知。****

****六三以陰居陽，是陰之從陽也，以陰故亦曰「繋」。然繋所當繫，繫即隨，故曰「利居貞」。****

****九四是以陽而隨陰，逼近於五，剛而有獲，臣道凶矣。惟能感之以誠，保之以哲，復有何咎乎？****

****九五尊位，上動下悅之主，取人以為善，吉莫大矣。****

****上六以柔順居隨之極，極夫隨者也，能善用其繫，繫亦得其正也。**** ****總之，隨之道，宜隨時為動，從宜適度，處以至誠，出以大公，**** ****不特可感格群民，且可用享上帝，將率天下為隨時矣。**** ****君子觀此爻，而知隨時之義甚大。****

****蓋前卦自［豫］來，悅以隨時，無拂逆之情。****

****《序卦傳》曰：「豫必有隨，故受之以隨。」人能［謙］以致［豫］，則能悅以隨時。
不［謙］則安能［豫］？不［豫］則安能［隨］？三者道同，而機會相因，
機會者，惟在於時而已，而「適時」莫如［隨］。 ****

****然「隨必有事」，有事而後［蠱］此所以［蠱］次於［隨］也。****

****是故［隨］如文王之事殷，［蠱］如武王之造周。****

****夫《易》者，不測之神藏，圓妙之靈符也，
現之於萬物，推之於萬事，無所不在，無所不賅，非神聖之道，則安能如此乎？****

**《大象》曰：澤中有雷，隨，君子以向晦入冥息。**

此卦以［震］陽陷［兌］陰，有「藏伏」之象。

《象》曰：「澤中有雷，隨。」不曰「雷之動」，而曰「雷之有」，
《本義》以「雷藏澤中」釋之，深得其旨。

蓋知象之取義，在雷伏勢時也。

君子觀此象，故不言動作，但言「冥息」。

雷之伏藏，在寒冬，人之冥息，在「向悔」，蓋亦各隨其時也。

君子應天而時行，時當向晦，入居於內，冥息以養其身，起居隨時，惟宜自適。

蓋其動也，與雷俱出；其靜也，與雷俱入。

［豫］之「作樂崇德」，
［大壯］之「非禮弗履」，
［無妄］之「茂對時育」，皆法春雷之動也。 

［復］之「閉關息旅」， ［隨］之「向晦冥息」，法法秋雷之藏也。

夫捨百為之煩擾，就一枕之安閒，所以養精神於鼓舞之餘，以為將來應用之地。

故以形息者，凡民所同；以心息者，君子所獨。

君子雖才德兼備，當隨時適宜，否則亦必有咎，
是以遇隨之時，韜智藏德，辭祿不居，養晦以遵時，抱道而伏處。

文王之服事殷紂，勾踐之隱會稽，皆得向晦冥息之義者也，
謂之「君子以向晦入冥息」。

互卦三、四、五為［巽］，二、三、四為［艮］，
［巽］為入，［艮］為止，即入而止息之象也。

【占問】

*   問時運：目下氣運平常，宜暫時晦藏，明年利於遠行，至第五年，則可得利。
*   問戰征：宜退守，明年當小有功，必俟六年，斯敵皆就縛矣。
*   問商業：有貨一時難售，來春可以獲利。
*   問家宅：防有伏怪，夜間致多驚懼。
*   問訟事：恐有牢獄之災，明年又防征役遠行。凶。
*   問失物：宜在枕席間覓之。
*   問六甲：生女。
*   問行人：即歸。
*   問出行：以明年為利。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，官有渝，貞吉。出門交有功。**

**《象傳》曰：官有渝，從正吉也。出門交有功，不失也。**

此卦六爻，各以隨人立義，專取相比相從，不取應多。

「官」，謂心之官，凡人作事，皆以心官主之。
「渝」者，變也，「有渝」者，謂變易其所主司也。

官雖貴有守，處隨之時，不可不知權變，變者、趨時從權之謂也。

此爻剛而得正，為成卦之主，主者，不可隨人，故不言隨。

「有渝」而得其正，故曰「貞吉」。

「出門」則所見者廣，所聞者多；
不溺於私，惟善是從，則隨不失時，變不失正，虛己從人，廣交而有功也，
故曰：「出門交有功」。 

【占問】

*   問時運：目下正當換運之時，交入新運，一動便佳，尤利出門。
*   問商業：貨物當販運出外，得利。
*   問家宅：當以修造吉，或遷居出外，更利。
*   問戰征：擊東者變而擊西，擊南者變而攻北，吉。
*   問疾病：死藥不對症，宜改變藥餌，乃吉。或於遠方求醫，更利。
*   問失物：門外尋之，得。
*   問六甲：生男。

【占例之127】

占友人某就官，筮得［隨］之［萃］。

爻辭曰：「初九，官有渝，貞吉。出門交有功。」

斷曰：

此卦兑上震下，為剛陽伏而從陰，是隨卦之所取義也。

今占得初爻，足下雖學力剛強，不得不俯從愚柔，亦時為之也。

凡始入仕途者，以不熟事務，每事須從老成之指揮，是又隨之道也。
此中固不能自主，所當捨己而從人，謂之「官有渝，貞吉」。
又不宜獨處，所當廣交以集益，謂之「出門交有功」。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，繫小子，失丈夫。**

**《象****傳****》曰：繫小子，弗兼與也。**

剛有以自立，謂之「隨」，柔不足以自立，謂之「繫」，
故初、四、五，剛不言繫，二、三、上，皆柔曰繫。

隨則公，故無失；繫則私，故有失。

六二以柔居陰，與四隔位，遂繫乎四，四陽而居陰，謂之「小子」，是隔位為繫之謂也。

繫四則不能比初，初爻為隨之主，是謂「丈夫」，故曰：「繫小子，失丈夫。」

舊說謂二繫初，失在初，陽猶微，謂之小子，五居尊位，謂之丈夫。 然初為卦主，何得曰小子？五為君位，何可曰丈夫？ 且陽爻為丈夫，初陽爻也，目為小子，其說亦反。 

夫人之所隨，得正則遠邪，從非則失是，六二繫失所繫，雖無凶咎之辭，其不吉可不言而知。

《象傳》曰：「弗兼與也。」謂天地之道，無兩全之義，
「繫小子」，必「失丈夫」，理之當然也。

【占問】

*   問時運：目下氣運顛倒，宜自審慎。
*   問商業：有貪小失大之懼。
*   問家宅：陰陽倒置，有女子小人弄權，反致家主受制之象。
*   問戰征：只能捉捕敵兵，未獲斬將拔旗之捷。
*   問六甲：生女。
*   問失物：小品可得，大件必失。
*   問婚嫁：恐非良緣。

【占例之128】

熊本縣人尾藤判事，曾學《易》於余，同氏有女年十八，容貌絶麗，
時某縉紳喪妻，以媒求婚於氏，氏因請占其吉凶，筮得［隨］之［兑］。

爻辭曰：「六二，繫小子，失丈夫。」

斷曰：

此卦剛從柔之象，而非柔從剛之時也。

今足下卜嫁女，則女家為柔，而男家為剛也。爻象以剛從柔，殊嫌相反。

二爻曰「繫小子，失丈夫」，想某縉紳必是老夫也，令女或不喜之，
宜嫁少年小子，斯兩相得也。

氏聞之，如有所感悟曰：夫婦者，女子終生之事也，不可以親之所好，枉女子之志。遂謝縉紳。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，繫丈夫，失小子，隨有求得，利居貞。**

**《象****傳****》曰：繫丈夫，志捨下也。**

「丈夫」，指初九；「小子」，指九四。

初為［隨卦］之主，以剛居陽，出門有功，謂之「丈夫」，
四以剛居陰，其義有凶，謂之「小子」。

繫初失四，故曰「繫丈夫，失小子」 ，正與二爻相反。

初爻本欲出門求交，得三之隨，必與之親善，故三之隨初，有求而得也。

初以隨求人，苟枉己徇人，雖得亦失，故云：「利居貞」。

六三才雖弱，位得其正，繫「貞吉」之初，失「貞凶」之四，
是得居貞之利，即隨道之善也。所以求道而得道，求仁而得仁，無求而亦自得也。

互卦［巽］為近利，故「有得」。
「居貞」者，謂常止分，以道自固，以義自裁，不以動而妄求也。

《象傳》曰「志捨下也」，陽上陰下，三居陽位，所繫在陽，所失在陰，故曰「志捨下也」。

一說丈夫指四，小子指初，與二爻以五謂丈夫，前後不同。
且四「貞凶」，何得云「丈夫」？初「有功」，何得云「小子」？ 
於「以剛從柔為隨，以柔從人為繫」之說，亦不合。 

【占問】

*   問時運：目下交正運，求財求名，無不如意。
*   問商業：小往大來，必得利益。
*   問戰征：主生擒敵將，必得大捷。
*   問家宅：家道豐富，但防小兒輩有災。
*   問疾病：大人無妨，小人恐有不利。
*   問六甲：恐生而不育。
*   問失物：得。
*   問婚嫁：主結高親。

【占例之129】

神奈川町淨土宗成佛寺住職辨真和尚，名僧辨玉和尚之徒，修小乘之學者也，
一日來問余講《易》，感悟而欲學《易》，且云學之得成與否，請煩一筮，
筮而得［隨］之［革］。

爻辭曰：「六三，繫丈夫，失小子，隨有求得，利居貞。」

斷曰：

［隨卦］雖為剛從柔，在爻則否，陽爻曰「隨」，陰爻曰「繫」。

今子就余學《易》，即探以內典之精奧，旁求神《易》之微妙，
是所求皆天神之道，不關塵世瑣細小務，故謂「繫丈夫，失小子」也。

故從余學易，緃使內典中有難解之事，自可求神而問之，求之必得，
現世未來，皆得安心決定也。故曰「隨有求得，利居貞」也。

和尚聞之，大悅，從此學《易》，今尚不倦。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，隨有獲，貞凶，有孚在道，以明，何咎？**

**《象****傳****》曰：隨有獲，其義凶也。有孚在道，明功也。**

「獲」者，取非其有之辭，「有獲」者，謂得天下之心，使之隨己也。
是私據其所有，而不歸於五，失臣道也，故曰「貞凶」。

為臣之道無他，唯在以誠相孚而已，
「誠則明」，明則無疑，無疑則君臣一心，德施於民而民隨之。
其得民之隨者，相率而共隨於君，足以成君之功，
致國之治者，皆在此相孚有道耳，復何有咎？ 否則上下疑猜，即所當獲，不免啟挾功凌上之嫌，雖正亦凶也。

九四具陽剛之才，處大臣之位，才高致謗，位重啟嫌，一涉偏私，便招凶禍。
惟其中之所存，一秉於誠，外之所行，一循夫理，盡其道以事上，
明其幾以保身，位雖高不疑於迫，勢雖重不嫌於專，
君嘉其讓，民服其謙，得隨之時，協隨之宜，何咎之有？
故曰：「有孚在道，以明，何咎？」

「有孚」者，謂有孚於九五也。
「明」者，謂自明其志也。

自古人臣處功名之際，不克保終者，多由我心之不孚，與不能自明其志也。

如漢蕭何、韓信，皆受君重任；
韓信求封於齊，求王於楚，無欲而不獲者也，久之積疑生嫌，卒不免禍。 蕭何雖素知高帝之心，得保首領而終，不免械擊之辱，
是於「有孚」「以明」之義，猶未盡者也。

如唐郭子儀權傾天下， 而上不忌，功蓋一世，而上不疑，可謂得「有孚在道」者矣。

《象傳》曰：「有孚在道，明功也。」以「功」云者，釋爻之「何咎」。

蓋「有孚」者，即以孚隨之道：「明功」者，即明其隨之功也。

一說「隨有獲」者，謂以權在我，任己所為之意；
「貞」者，謂所繫國家之正務；「凶」者，有僭逼之疑； 「有孚」者，心盡其誠；「在道」者，行盡其道；
「何咎」者，無失臣職之意也；亦通。 

【占問】

*   問時運：目下有凶有吉，利在單月，不利雙月，明年則吉。
*   問商業：獲利後，防有意外之禍，必俟辨明方可。
*   問家宅：或新買，或新造，皆不吉。
*   問戰征：小勝後，防大敗。
*   問疾病：先凶後吉。
*   問訟事：始審凶，上控則無咎。
*   問失物：一時難覓，待後方見。

【占例之130】

明治二十七年(1894)六月，相識岩谷松平氏來告曰：
往年政府，下付士族以金祿公債証書，鹿兒島縣士族中，有遺漏此典者，
今欲補請恩給，請占其准否。筮得［隨］之［屯］。

爻辭曰：「九四，隨有獲，貞凶。有孚在道，以明，何咎？」

斷曰：

隨有獲者，是專意求獲之謂也。

鹿兒島縣士族，維新之際，偉烈豐功，為政府所優待，遍世所知也。
今欲謀請恩給，占得隨之四爻，以陽居陰，乘政府之優待，意在強求，務其必獲，
故《象傳》曰「隨有獲，其義凶也」。

然當以公平之道，請求於上，必可得許，謂之「有孚在道，明功也」。

【占例之131】

某縉紳來，請占某貴顯氣運，筮得［隨］之［屯］。

爻辭曰：「九四，隨有獲，貞凶。有孚在道，以明，何咎？」

斷曰：

此卦吾能從人，則人亦從我。

今占得四爻，某貴顯在現職，眾人咸樂為隨從。
其所以隨從者，非服從其德量，實欲攀附其權勢也。
若因此自負得民，則不祥之道也，故曰：「貞凶」。

際此民心之歸向，以誠相孚，以明自審，
即所獲以歸諸君上，不以自私，道可孚也，功可明也，何咎之有？
反是則難免於咎。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，孚于嘉，吉。**

**《象****傳****》曰：孚于嘉吉，位正中也。**

「嘉」者，善也，謂擇善而從之。隨其善者，非隨其人也。
「孚」者，以真實誠一之心，相與感通也。 
「吉」者，謂君明臣良，天下從之，無不服從其化也。

捨己從人，樂取於人以為善，即所謂「孚與嘉」是也。

五爻陽剛中正，位居至尊，為全卦悅隨之主，是聖君至誠相感，以樂從天下之善者也。 

夫人主之尊，其所隨之可否，悉繫國家之休戚。尚賢而信之，其所以吉也。
如此則不失人，亦不失己，隨道之正也，謂之「孚於嘉，吉」。

《象傳》曰「位中正也」，以陽剛居陽位，得其正也，處中正之位，行中正道，是以嘉也。

一說此爻以陽剛，比上六之柔正，謂上六以柔居陰，有女子之象。 今九五孚之為婚，是取婚禮為嘉禮之義。 蓋隨之道，莫切乎夫婦，天下之政化，始於閨門，故曰「孚於嘉」。亦通。 

【占問】

*   問時運：目下處盛運，萬事獲吉。
*   問商業：以其貨物嘉美，獲利百倍。
*   問家宅：必是積善之家，眾威信從，為一鄉之望也。
*   問戰征：軍眾同心，必獲勝捷，吉。
*   問婚嫁：百年好合，大吉。
*   問訟事：和好。
*   問疾病：吉。
*   問六甲：生男。

【占例之132】

明治三年(1870)某月，應某貴顯之召，貴顯曰有一事，為煩一筮，筮得［隨］之［震］。

爻辭曰：「九五，孚于嘉，吉。」

斷曰：

此卦當秋冬之時，震雷藏於兑澤，有強隨弱之象，
《彖傳》謂之「剛來而下，柔動而悅，大亨貞，無咎」。

全卦初，二，五，六四爻，以剛隨柔，皆謂得位；四，三二爻，以柔繫剛，謂之失位。

惟四爻繫戀於柔，且能率眾而隨九五。
由是觀之，知有威權者，能使眾從己，相率而從九五之君也。

今占得九五，可見天下之人心，無不從君上之所命也。
天命如此，故《彖傳》曰：「隨時之義大矣哉！」

後未幾而有廢藩置縣之令。

【占例之133】

元老院議官某氏，轉任某縣知事，將赴任，請余占施政准則。筮得［隨］之［震］。

爻辭曰：「九五，孚于嘉，吉。」

斷曰：

隨卦有以剛從柔之義，是降尊從卑之象。

今足下治該縣，下從民情，不涉私意，人民自然嘉樂悅豫，可以隨從歸服也，
謂之「孚於嘉，吉」。

從前該縣之治，紛爭不絶，某氏赴任之後，因此施治，靜穩平和，乃得無事。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，拘繫之，乃從維之。王用亨于西山。**

**《象****傳****》曰：拘繫之，上窮也。**

「拘」者，執而不棄之謂也；「維」者，交結也。
管子曰：「禮義廉恥，謂國之四維，乃維民之道。」

蓋其所隨，極其誠意纏綿，固結而有不可解者矣。
至誠之極，可以孚君心，可以享鬼神，是隨之極則也。

「王」者，指周王而言；「西山」指岐山而言。

此爻以陰居［隨］之極位，天下之臣民，［隨］順化服之極也，故不復言［隨］，
反將拘繫九五，九五亦從其所繫而維之。

居［隨］之極，效至誠於君，相知之深，相信之篤，終紿無間者也。

譬如一物，人之愛好，惟恐或失之，既「拘擊之」，又從而雜之，
即所謂「拳拳服膺，而不失」之意也。

昔周大王避戒狄之難，去豳移居岐山之下，民之從之者如歸市，是「拘繫之」也，
大王亦即以道維之。

夫大王之去豳也，勢窮而人益隨之，故周室之業，自此而興。

文王之時，天下之人，無思不服，而文王尚守臣節，享大王於封內之西山，不敢僭郊之禘禮。

固結其鬼神，正所以固結於君也，故有此上六之誠意，足以通神明，神明亦隨之，
謂之「王用享於西山」。

凡《易》之爻曰「王用享」者三，皆謂王者用，
此爻則以賢臣而享山川，非指其爻而為王也。

若夫使之主祭，而百神享之，可以見王者之克當天心，莫大於用賢也。

《象傳》「上窮也」者，「上」，即尚字，是謂隨道之極，無以復尚也。 

【占問】

*   問時運：目下左支右絀，不甚如意。
*   問商業：堅固結實，穩當可做，但未能事事舒展。
*   問家宅：恐防範約束過嚴，家人怨苦。
*   問疾病：禱之則吉。
*   問婚嫁：有赤繩繫臂之緣。
*   問訟事：恐有桂桔果繫之患。
*   問失物：是自己包裹藏之，未嘗失也。
*   問六甲：生女。

【占例之134】

南部山本寬次郎氏，余之舊友也。
維新之際，赴函館之役，邊地戰爭之時，在將帥中頗有勇武之名。
明治十二年(1879)七月，與舊藩士五人，過訪敝廬，謂余曰：
君有談《易》之癖，以為快樂，予甚苦之，若換以他樂如何？

君自言《易》占必中，謂政府所不可不用；陸海軍關人命之重，繫國家之存亡；
裁判所，明是非，分曲直，皆不可不用。然於未來之事，或中或不中，恐難一一預知。

余曰：小人聞道而笑之，「不笑不足以為道」，《易》豈如足下所言哉？
余二十年之久，未賞一日廢《易》，所以然者，以百占百中也。

山本氏聞之，笑曰：果如君言，則吾命何時而終？願一占遲速，俾可前知。

余曰：是極容易。筮得［隨］之［無妄］。

爻辭曰：「上六：拘繫之，仍從維之。王用享於西山。」

斷曰：

隨者為震之長男，從兑之少女，又為歸魂之卦。
今占得上爻，君之命，可終於本年也。
君之妻子墓祭之象，正見於爻辭：「拘繫之」者，謂繫連於君者；
「維之」者，謂有子女；「亨於西山」者，謂葬足下於宅之西也。

山本氏聽畢，冷笑，如不介意，諸士或疑或笑。

既而其年十月，南部某寄書於余云：山本氏昨夜急罹中風，半身不遂，因召喚妻子於本國。
其妻子未至之時，請借神奈川別邸中一戶為寓。未幾妻子來迎，同歸盛罔，迨一二月不起。

於是當時諸士，聽全言而笑者，皆為驚嘆。

【占例之135】

明治二十一年(1898)十月，憲政黨分離為二，
舊改進黨稱政本黨，舊自由黨稱憲政黨，各樹旗幟。

時策士井上角五郎，尾崎三郎，雨宮敬治郎等，見憲政黨權力之薄，使之提携山縣內閣，
乘其虛，將使實行板垣伯所主張鐵道國有論。

三氏來請占憲政黨內閣之提携成否，筮得［隨］之［無妄］。

爻辭曰：「上六：拘系之，乃從維之。王用亨於西山。」

斷曰：

此卦下卦之雷動，上卦之澤悅。
《繫辭傳》曰：「服牛乘馬，引重致遠，以利天下，蓋取諸隨。」

由是觀之，憲政黨不啻隨從政府，粉身碎骨，能貫彻政府之意向。

今占得上爻，其辭曰「拘繫之，乃從維之」，謂提携之密著也；
「王用亨於西山」，謂政府得憲政黨之援助，海陸軍擴張之費用，得如其意，
喜悅之餘，得舉行靖國神社之祭禮也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
