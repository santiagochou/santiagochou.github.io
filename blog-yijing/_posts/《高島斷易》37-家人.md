《高島斷易》37-家人

[![=37風火家人](http://upload-images.jianshu.io/upload_images/6831688-f772949003d51700..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001416) 

卦體［巽］上［離］下，［巽］木為風，［離］日為火。

木燃生火，故木火相生，日氣成風，故風日相成，皆由一氣之鼓鑄，猶人生一家之生育也。

又火取其明，風取其和，倫紀修明，門庭和睦，取其象焉，故曰：「風火家人」。

且［家人］自［明夷］來，［明夷］之卦，
當周興商亡之際，周興肇自太姒，商亡由於妲己，國運興亡，基於家政，
此［家人］所以繼［明夷］也。

**家人，利女貞。**

**「利貞」兩字，為［家人］一卦之關鍵。**

**自古家道之成敗，罔不由婦人始也。
蓋賢婦則稱內助，淑女乃能宜家，賢而淑，則貞也，
否則「牝雞司晨，惟家之索」，是宜誡也。**

**《易》之全經，《上經》首［乾］［坤］，
［乾］為父，［坤］為母，是謂老夫婦，卦備四德，而不專在利貞。**

**《下經》首［咸］［恆］，［咸］為婦道之始，［恆］為婦道之終。
［咸］《象》曰：「利貞，娶女吉。」
［恆］《象》曰：「利貞，無咎。」則知「從一而終」、「婦人貞吉」。**

**［恆］五爻辭，顯揭［家人］一卦之旨。蓋貞則吉，不貞即不吉。**

**［家人］卦德，專重夫貞，貞之吉象，專屬於女，
故［家人］《彖》首揭之曰：「利女貞。」 **

**《彖傳》曰：
家人，女正位乎內，男正位乎外。男女正，天地之大義也。** **家人有嚴君焉，父母之謂也。** **父父、子子、兄兄、弟弟、夫夫、婦婦，而家道正，正家而天下定矣。**

****卦象［巽］風［離］火，風、順也，火、明也。****

****［巽］女下缺而順，［離］女中虛而明，明而又順，賢女也。****

****卦體皆為女象，家道首重婦德，故《彖傳》曰：「家人，女正位乎內，男正位乎外」，
先女而後男，言［家人］以治內為先。****

****男有室，女有家，人之大倫，即「天地之大義」。人倫正而大義定矣。****

****君，尊也；一國之中，以君為尊；一家之中，以父母為尊。****

****父道雖止於慈，而《孝經》亦稱嚴父，所謂教笞不廢於家，嚴之謂也。****

****母子之間，過多由於溺愛，聖人特以嚴訓，使與父同。****

****風之柔從得其正，火之熾烈取其嚴。
程子所云：「正倫理，篤恩義。」家人之道盡矣。****

****家人之中，不外父子、兄弟、夫妻，一正而無乎不正，
所謂正一身以正一家，正一家以正一國，正一國以正天下者，胥是道也。****

****以此卦擬人事，
卦曰［家人］，《彖》辭爻辭，所言皆治家要道，人事盡在是焉。****

****所謂：「女正位乎內，男正位乎外」，大旬以家內之事，女主之。****

****古來女子之賢，最為難得。****

****女之性陰，陰則或流為險狠；女之質柔，柔則或溺於偏私。
閨門之不謹，其禍有極於敗亡而不可救者矣，《彖》辭所以首重利貞也。****

****然女之不貞，其始皆概由家教之不嚴。****

****《彖傳》曰：「家人，有嚴君。」所以重責於父母也。****

****初爻其女尚幼，為先立其「閑」；
二爻則稍長，當課以「中饋」；
三爻則長成，故誡以失節。
內三爻女猶在家，約束不嫌其嚴也。****

****四曰「順」，得其正也。
五曰「假」，「交相愛」也。
六曰「孚」，本在身也。
外三爻女已成家，「威如」乃得「終吉」也。****

****孟子所云：「女子之嫁也，母命之。」曰：「必敬必誡，無違夫子。」皆與爻辭相符合。****

****蓋嚴取諸［離］，［離］火酷烈，故家教以嚴為主，
順取諸［巽］，［巽］風柔和，故婦道以順為正。****

****《象傳》曰：「風自火出」，火固因風而熾，而其焰自能生風。****

****君子法之以為言行，「言有物」而無偽，「行有恆」而無羞，
或語或默，或動或靜，皆為人事之大防。****

****無風無火，天必不能行運；無言無行，人亦不能以成事。****

****女正夫內，所謂「言不出於閫，行不履於閾」者是也。**** ****男正夫外，所謂「言滿天下無口過，行滿天下無怨惡」者是也。 ****

****言行之臧否，人事成敗繫之，即家道之隆替，亦繫之焉。****

****故［家人］一卦，其義取男女，而《象傳》則曰：「言有物」、「行有恆」，其旨深矣。****

****以此卦擬國家，**** ****家修即為廷獻，是家國本相通也；［家人］亦稱「嚴君」，是君父本一致也。****

故讀《關睢》一詩，知王化啟於閨房，《彖傳》所云：「女正位乎內」者，斯之謂也。

反是則漢之趙燕，唐之武曌，宮幃瀆亂，國紀傷殘，身亡國危，禍延宗社，
自古來女禍類如斯焉。

聖人憂患作《易》，故次［咸］［恆］而著［家人］。 ［家人］者，所以明齊家之道，齊家以正天下者也。

君子治家治國，終不外言行兩端，
言可信於一家者，即可信於天下，
行可見於一家者，即可見於天下，朝廷之頒條教，布政令者，亦猶是焉。

全卦六爻，下三爻為齊家之事，教家之始也。上三爻為家齊之事，教家之終也。

始則立其防，終則要其成，極其道日：「反身」，
《大學》所謂：「自天子以至於庶人，一是皆以修身為本。」
可知家國之本，即在此一身而已。

通觀此卦，
《說卦》曰：「萬物齊乎巽，相見乎離。」
「齊」者，即所以齊家；「見」者，即可推而見之於天下國家。

［家人］卦體，［離］下［巽］上，取此義也。

修齊之道，端賴明德，故象取［離］之明；
江漢之化，始自宮闈，故象取［巽］之順；此卦所以名「風火家人」也。

卦爻［巽］長女居上，四為［巽］主，以從五。
［離］中女居下，二為［離］主，以從三。

以陰居陰，各當其位；長上中下，各循其序。
從三從五，各得其偶；外陽內陰，各司其職。 

君子則風火以為言行，修言行而垂家國。

一家之中，夫制而婦從，內明而外順，恩惠行，愛憎公，而後家可齊，而天下可定也。

**《大象》曰：風自火出，家人，君子以言有物，而行有恆。**

［巽］為風，［離］為火，［巽］位在巳，［離］位在午，
巳午皆火，故有「風自火出」之象。

按《康成別傳》，見大風起，詣縣曰：「某日當有火災，宜廣設禁備。」至時，果有火起。

《左傳》所謂「融風，火之始也」，即為「風自火出」之徵。

且風之發也，瞬息而遍及；火之起也，傳燃而不盡；
喻言教化之行，自內及外，其機甚捷，故曰「風自火出，家人」。

考《洪範》五行，火以配言，［小畜］諸卦，風皆曰行，
故君子取象於風火，以為言行。

「物」，事也；「恆」，常也；
火附物而生光，「言有物」而可則；
風得恆而不易，「行有恆」而化成。

言行、君子之樞機，風火、天地之嚧氣，發邇見遠，其道相同。

夫閨門之內，以恩掩義，以情奪禮，所恃以懾伏家人者，唯賴此言行而已。

教化自言行出，言行又必自誠心出，誠則足以化人，不誠則自適以階厲，
君子處家，故於言行尤兢兢焉。 

【占問】

*   問時運：風得火而愈狂，火得風而益熾，正是時運全盛之會，
    然入邪則邪，入善則善，言行之間，最宜加勉。
*   問營商：《爾雅》云：「風與火為庉」，「庉」、聚也，有屯聚貨物之象。
    爻辭曰「有物」「有恆」，物、貨物，恆、恆久，謂其物不容急售，過後可獲高價。
*   問功名：風行遠，火炎上，有高升遠到之象。言行者，出身加民之具，功名可必。
*   問家宅：防有火災。
*   問婚姻：［家人］一卦，象取夫婦，［離］火［巽］風皆女，或長女為姊、中女為娣之象，
    或為兩姓對結之親。吉。
*   問疾病：是風火上升，痰多氣喘之症，一時不治。
*   問六甲：生女。 

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，閑有家，悔亡。**

**《象傳》曰：閑有家，志未變也。**

「閑」字，從門、從木，門內加木，所以防外也，故訓為防。

《易‧文言》曰：「閑邪存誠，謂防閑其邪念。」

《論語》曰：「大德不逾閑」，閑、攔也，謂攔止其出入，皆取禁止防範之意。

初爻處下卦之首，為［家人］之始。

「有家」者，孟子謂「女有家」是專指女子而言。

「閑」者，如閨有範，女有箴，皆所以教誡之也。

為女之始，先立其閑，使知所謹守，而不敢隕越，猶如蒙之必先養正也。

若家瀆而後嚴之，志變而後治之，則有悔矣。

《象傳》曰：「志未變也」，謂其心志本明，未及邪欲，閑之於初，悔自亡也。

【占問】

*   問時運：目下好運初來，正當自知檢束，斯無災悔。
*   問戰征：當行軍之始，正宜整其步代，嚴其號令，得以勝無敗。
*   問營商：是初次販運，宜恪守商規。
*   問功名：是初次求名，宜遵公令，不得妄意干進。
*   問家宅：此宅牆圍堅固，門戶肅睦，治家者有條有則，約束詳明。至四年後，可致饒富。吉。
*   問疾病：病是初起，宜自謹慎保養，必無災害。初若不治，必致變症，則難治矣。
*   問婚姻：當初訂姻好，知是家風清白，閨門素謹，可成。
*   問訟事：初訟罷之，則吉。
*   問六甲：是初胎，生女。

【占例之288】

二十三年(1890)十二月，友人某來，請占商法成否，筮得［家人］之［漸］。

爻辭曰：「初九，閑有家，悔亡。」

斷曰：

風著物而鳴，火著物而燃，是風火皆虛，必托於物而成形，猶商業必藉資本而成事。

今占問商業，而得初爻，初者，為商業謀辦之始。

我國自鎖港以前，外商未通，一切商人，皆守舊習，未能遠行，是以有悔。

近始與各國貿易，所當先定商規，熟識行商之利益，
猶是女子初嫁，當先學閨範，能諳為婦之禮教。
為婦之道，在正家，為商之利，在裕國，其義一也。
若不習之于初，而茫然從事，何能獲利乎？

爻辭謂「閑有家，悔亡」，家之有閑，謹其出入，
商之有閑，慎其出納，能守其閑，自有吉無悔矣。

《象傳》曰「志未變也」，為通商伊始，陋習猶未變也。商法必成而有大用焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，無攸遂，在中饋，貞吉。**

**《象****傳****》曰：六二之吉，順以巽也。**

「無攸遂」者，謂婦道無成，事無專制也。

二至四互［坎］，［坎］為酒食，故曰「在中饋」，謂朝夕以治饔餐，婦人之職也。

二爻在婦妻之位，備中正之德，應九五離明之主，是能柔順得正，以從事九五中正之夫者也。

蓋婦人之道，惟在奉祭祀，饋飲食而已，不得干預外事。

《采蘋》《采蘩》兩篇，皆美其能誠奉祭祀，可知婦職專在中饋，
《禮》所謂「奉箕帚，操井臼」者是也。

《彖傳》曰：「女正位乎內」，即指此爻。

《象傳》曰：「順以巽也」，按《象傳》稱「順以巽」者有三：
［蒙］之六五，謂事師之道；［漸］之六四，謂事君之道；此爻謂事夫之道。

即《孟子》所云：「以順為正，妾婦之道」也。

【占問】

*   問時運：目下正當大運，但受象重陰，只宜因人成事，不能獨斷獨行。
*   問戰征：此是偏將，必非主帥，或是後營，主管糧食軍餉，最為緊要，謹防勿失。
*   問營商：想是販運糧食生意，吉。
*   問功名：難以遂意。
*   問家宅：此宅朝南，宅主必是婦人，家事不能專斷，唯灶基最吉。
*   問疾病：幸胃口強健，可以無害。
*   問六甲：生女。

【占例之289】

某縉紳來，請占氣運，筮得［家人］之［小畜］。

爻辭曰：「六二，無攸遂，在中饋，貞吉。」

斷曰：

二爻處下卦之中，為［離］之主，
［離］象中虛，權無專制；［離］取［鼎］養，職在調羹。
爻體以順，爻象屬陰，故只宜在內，而不在外也。

今占氣運，得家人二爻，知足下氣運平順，但才力柔弱，未得獨擅大權。
只可奉公從事，或者授職宮內省，正所優為也。吉。

【占例之289】

明治三十年(1897)，占遞信省氣運，筮得［家人］之［小畜］。

爻辭曰：「六二，無攸遂，在中饋，貞吉。」

斷曰：

風火［家人］，風取其疾，火取其速，皆言來往迅速也。

輪船鐵道，亦皆取力風火，則知卦象所云，正與遞信局事，大旨相合。

［家人］二爻，爻辭曰：「無攸遂，在中饋，貞吉」，
「無攸遂」者，謂遞信，皆代人傳送信物而已；
「在中饋」者，謂郵函報告，鐵道販運，惟以糧食為重也。

其事行諸國中，達諸海外，正內正外，亦猶是也，故曰「貞吉」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，家人嗃嗃，悔厲吉，婦子嘻嘻，終吝。**

**《象****傳****》曰：家人嗃嗃，未失也。婦子嘻嘻，失家節也。**

「嗃嗃」，《廣韻》：「嚴厲貌。」《玉篇》：「嚴大聲。」
 嗃從口、從高，謂大其聲使人畏憚也。

「嘻嘻」，《玉篇》：「和樂聲。」嘻從口、從喜，謂和其聲使人喜悅也。

九三以陽居陰，處下卦之極，為一家之主，剛嚴過甚，
過嚴則傷恩，未免有厲，是嗃嗃之過也。

若嘻嘻則和樂無度，過和則害義，終必見吝。

蓋治家之道，嚴雖過其中，而要之家庭肅睦，咸知敬畏，自不即於非禮，故曰「厲」，吉。

氣和則雖上下歡悅，而荒淫恢樂，流弊有不可勝言者矣，故曰：「終吝。」

《象傳》以失不失對勘，謂和而終吝，不如厲而得吉也。

【占問】

*   問時運：運限平平，終貴自勉，嚴謹刻苦，不自憚勞，當必獲吉。若一味取樂，百事無成。
*   問戰征：號令嚴明，萬軍畏服，縱不免殺戮過甚之患，而所問自得成功。
*   問營商：想是外作商店，內作住家，內外齊肅，家政嚴，店規謹，乃能獲吉，
    否則，過和而流，將有名可問。
*   問功名：爻象專在宜家，功名尚緩。
*   問家宅：此宅家規嚴，吉。
*   問婚姻：九三之應在上九，曰「有孚」，知兩姓相從，吉。
*   問疾病：九三屬［離］為火，宜進涼劑，雖危得癒。
*   問失物：宜嚴急查間，可得，若寬緩則失矣。
*   問六甲：生女。

【占例之291】

某縉紳來，請占氣運，筮得［家人］之［益］。

爻辭曰：「九三，家人嗃嗃，悔厲吉，婦子嘻嘻，終吝。」

斷曰：

九三以陽居陰，剛嚴者也，處下體之極，為一家之長，是以剛嚴而督率家政也。

剛嚴未必無悔，然較和而流者，其得多矣。

足下占氣運，今得此爻，知足下稟氣剛強，一世處世，與卦象符合。

足下職掌政務，悉以嚴厲治之，一時屬員，未免怨苦，
而於一切政務，罔不整肅，自無疏息紊亂之弊，可以允吉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，富家，大吉。**

**《象****傳****》曰：富家，大吉，順在位也。**

［離］［巽］二卦，為二女，皆自［坤］生，
［坤］為富、為財，又為戶，有「富家」之象。

六四以陰居陰，處上卦之首，與初相應，初曰「閑有家」，
蓋保家有法，克勤克儉，日積月累，至四面儼成富家也，故曰：「富家，大吉。」

《象傳》曰：「順在位也」，二四皆為卦主。

二爻「在中饋」，中饋掌烹飪，［離］之位也；
四曰「順在位」，順，［巽］之位也。

蓋婦以順從其夫，得以致富，自能不失其職位也。

【占問】

*   問時運：目下正當盛運，已富者克保其家，未富者即發其財，大吉之象。
*   問戰征：國富兵強，糧餉充足，可進可退，吉無不利。
*   問營商：「利市三倍」，立致富饒，吉可知也。
*   問功名：官與財多相反，必須破財，乃可成名。
*   問家宅：必是巨室閥閱之家，大吉。
*   問訟事：財可通神，事無不了。
*   問疾病：必是身體肥胖，膏粱過度所致，藥之即癒。
*   問六甲：生女。

【占例之292】

近來余與友人謀創一業，占問成敗吉凶如何，筮得［家人］之［同人］。

爻辭曰：「六四，富家，大吉。」

斷曰：

我與友人謀事，則內卦［離］屬我，外卦［巽］屬友，
［離］［巽］方位相同，可知我與友意氣相合；
二四為內外卦主，可知我與友，亦各主一職，合以成事。

今占得六四，四居［巽］位，［巽］為商，為利，
取象於「巽，近利市三倍」，利得三倍，即可致富。
此商家中大吉象也，故爻辭曰：「富家，大吉」。

得此占辭，決計立業，果得吉利。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，王假有家，勿恤，吉。**

**《象****傳****》曰：王假有家，交相愛也。**

九五王位，王者以天下為一家，故推極言之。

「假」與「格」同，謂「感格」也。

五爻剛健中正，位居至尊，與六四相比，與六二相應，四以順在位，二以順相從，
順則情性相通，纏綿固結，交相愛悅，「假」之所由來也。

一家之中，父子兄弟夫婦，情意如一，
王者，家大人眾，推之天下，無不各長其長，各幼其幼，所謂「王假有家」，假之至矣。

「勿恤，吉」者，謂王者感化之神，勿用憂恤，而自無不吉也。

蓋初爻曰「閑有家」，以法度閑之，為家道之始；
至五曰「王假有家」，假即假其閑家之善。
王有家，是化家為國，化國為天下，為王者之家，家道之終也。

一說：「假」，大也。取「假哉天命」，謂大哉天命之義。

「王假有家」，謂王者大，居正，故曰「大有家」。
較四之「富家」而更進矣，其說亦通。

【占問】

*   問時運：運來福至，人心自然感通，何憂不吉？
*   問戰征：王者之師，所向無敵。吉。
*   問營商：想此商業，必是奉公謀辦，或是貢獻品物，為王家之業也，吉。
*   問功名：恰如渭水付岩，有夢卜感通之象，吉。
*   問家宅：此宅想是公卿巨邸，吉。
*   問疾病：人身以心為君，五居［巽］木，必是肝木太強生風，心火生熱。
    藥宜熄火定風，使心氣開通，可勿憂也。吉。
*   問婚姻：有選入宮闈之象。
*   問六甲：生女。 

【占例之293】

友人某來，請占氣運，筮得［家人］之［賁］。

爻辭曰：「九五，王假有家，勿恤，吉。」

斷曰：

人生作事，全憑氣運，運苟不佳，不特事多掣肘，即一家中，父子兄弟夫婦，亦不見信，
如蘇秦不第歸來，嫂不下機，妻不執炊是也。

氣運一通，不特下民信服，且有夢通良弼，卜兆非熊，忽來王朝之徵聘者，是皆運為之也。

今占得五爻，五居尊位，故稱「王」，「假」，格也，「勿恤」，勿憂也。

知足下大運當盛，才志亦強，一年半載中，必有使命下頒，就家起用。

五與二相應，二曰「中饋」，饋食也，祭也，
或為祠官主祭祀，或奉公採辦糧餉，不須憂恤，自能得吉。足下可拭目待之！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，有孚，****威如，終吉。**

**《象****傳****》曰：威如之吉，反身之謂也。**

上九居［巽］位之極，［巽］二陽一陰，上得［乾］氣，［乾］為信，故「有孚」。
［乾］又為威，故「威如」，且［巽］風善入，有威孚之義。 ［離］火可畏，有威嚴之象。

合上下兩體以成其爻，示人可因象以求義也。上與三應，
三之「嘻嘻」，和而失節；上之「有孚」，則和順而能感人也。 三之「嗃嗃」，嚴近於厲；上之「威如」，則嚴正而若可望也。

蓋上為卦之終，教家之道，亦至上而成，故「終吉」。
夫所謂正家者，其道不自家始也，家之本在身，先正其身，而家無不齊矣。

君子不言而信，不怒而威，亦以誠之道感通之耳。

《象傳》曰：「反身」，即《大學》所謂齊其家，在修其身之旨也。

【占問】

*   問時運：得人信服，得人敬畏，事無不成，往無不利，可行於近，亦可行於遠，萬事皆吉。
    十年好運，過此而終。
*   問戰征：行軍之道，有信則人不我歉，有威則人不我狎，賞罰無私，號令必行，王者之師也，故吉。
*   問營商：有信則萬金可托，有威則百務皆修，商道之正也。
*   問功名：上爻處極位之地，必是身居上位，信義早孚，威望素著之大人也。
*   問家宅：此宅地位必高，為一鄉之望也。吉。
*   問婚姻：兩姓允從，吉。
*   問六甲：生女。 

【占例之294】

明治二十年(1887)，占某貴顯氣運，筮得［家人］之［既濟］。

爻辭曰：「上九，有孚，威如，終吉。」

斷曰：

爻居上位，適合貴顯之象。

爻辭曰「孚」，曰「威」，知威孚遍通夫上下，威望夙著於朝廷，
所謂不言而信，不怒而威，為能夫君子之道也，吉何如也！

《彖傳》曰「正家而天下定」，貴顯有焉。

《象》曰「反身之謂」，國之本在家，家之本在身，貴顯必能身修而家齊也。
氣運之吉，不言可知。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
