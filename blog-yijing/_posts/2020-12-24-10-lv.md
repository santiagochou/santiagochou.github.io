《高島斷易》10-履

[![=10天澤履](http://upload-images.jianshu.io/upload_images/6831688-d8e2fb0aa1464e7a..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003426) 

「履」者，冠履之履。
篆書從尸、從才、從舟。尸者，象人身；舟者，載也；才者，行也。
即所謂步履而行，可以運動人身者也。
故此卦以此取名，《象》辭曰「履虎尾」者是也。

轉而為禮，禮者，人之所踐行也，故《序卦傳》曰 ：「物畜然後有禮，故受之以履。」

《大象》曰：「以辨上下。」

又轉為福之義，《詩》曰「福履綏之」是也。人能守禮，則天賜之以福。

此卦外乾內兌，乾天、兌澤，天在上、澤居下，上下尊卑之分正，故有禮之象。

又［乾］為行，［兌］為和，《論語》曰：「禮之用，和為貴。」

《象》有「履虎尾」之辭，故即取其首字以名卦也。

**履虎尾，不咥人，亨。**

**此卦［乾］上［兌］下，［乾］為老父，前行；［兌］為小女，追隨在後。**

**凡以剛健踐弱之後，以柔弱踐剛健之後難。
就卦而觀之，以六三一陰之柔弱，介五陽剛強之中，有欲行難行之象。**

**以至弱之質，攝於至剛之後，猶「履虎尾」，最是危機。**

**文王就其難行之道，繫其辭曰「履虎尾」，危之也。**

**《彖傳》曰：
履，柔履剛也。** **說而應乎乾，是以履虎尾，不咥人，亨。** **剛中正，履帝位而不疚，光明也。**

****乾為虎(/*??)，虎指剛健者，人者對虎而言，「不咥人，亨。」
此卦二五兩爻，皆得陽剛之中正，
九五尊位，居至高至貴，而能不疚於心，必有光明之德也，
謂之：「剛中正，履帝位而不疚，光明也。」****

****《象傳》三句，專就五爻而言，此爻卦變則為［離］，
［離］為火、為日、為電，有光明之象。****

以此卦擬人事，內卦［兌］為我，外卦［乾］為彼，我柔弱而彼剛健。

例之古人，如上杉謙信、織田信長等，剛毅果敢，為其臣僕者，一不順從，每遭慘禍，
諺云：「伴君如伴虎。」此之謂也。

嗟乎！世路險阻，無往而非危機，虎之咥人，不獨山林，
凡 一切利害所關，即為危機之所伏，皆可作虎觀也。

唯以不敢先之心、後天下之人，以不敢犯之心、臨天下之事；
以不敢輕進之心、處天下之憂患。 

敬以持已，和以接人，以此履虎，虎雖剛猛，必不見咥。

由是觀之，人能行以卑遜，何往而不亨通哉！

行於強暴，則強暴服，行於蠻貊，則蠻貊化；行於患難，則患難弭，皆和悅之效也。

以卦體言，初爻虎尾，至九五之時，危險既去，身安心泰，自具光明之德也。

故履之時，柔能制剛，弱能勝強，雖剛暴難制者，皆可以柔和之道制之。

若欲以剛制剛，必有大咎，此［履卦］所以貴和悅而應上也。

以此卦擬國家，上卦為政府，下卦為人民，
上剛強，下卑屈，名分懸隔，剛強者進於前，卑屈者隨其後，謂之「履，柔履剛也。」

上下之秩序如此，下以和悅愛敬，服從夫上，上亦樂其柔順，不復以強暴相淩，
謂之：「悅而應乎乾，是以履虎尾，不咥人，亨。」

九五之君，德稱其位，垂拱而天下治，上不愧祖宗之鑒臨，下不負臣民之瞻仰，何疚之有？

於是功業顯著，德性光明，謂之：「剛中正，履帝位而不疚，光明也。」

通觀此卦，高者無若天，低者無若澤，上下尊卑之分，昭然若揭。

六三以一陰，介在五陽之間，為全卦之主。
才弱而志剛，體暗而用明，不自量力，而敢於前進，致蹈危禍也。

初九在下，素位而行，不關榮譽，雖涉危險之世，行其固有之業，而自得其安樂也。

九二居內卦之中，不繫情於名利之途，坦然自樂，不陷於危險也。

九四上事威猛之君，下接奸獄之侶，處危懼之地，小心翼翼，
位尊而主不疑，權重而人不忌，終得遂其志也。

九五居尊位，雄才大略，獨斷獨行，以剛猛而馭下者也。

上爻熟練世故，洞悉人情，建大業，奏偉功，而克享元吉者也，是［履］之終也。 

**《大象》曰：上天下澤，履，君子以辯上下，定民志。**

此卦上天下澤，尊卑貴賤之等級分明，是不易之地理也。

君子見此象，「辨上下，定民志」，
使之各居其所，各安其分，不相紊亂，自無僭越，禮制之要也。
夫宇宙之間，莫低於澤，莫高於天。

譬諸在人，莫尊於冠，莫卑於履，上下之分如此。

「履」者，「禮」也，君子體乾之強，莊敬而自強，所以行禮也。

［兌］之德：悅也，悅者、和也，禮以退為讓，履以下為基，故曰：「履，德之基也。」

天而不下交於澤，則江河無潤；澤而不上交於天，則雨露無滋。
唯天高而能下，故水土草木之氣，蒸而為雲雨，而天益高；
惟君尊而能卑，故億兆臣民之分辨，而為禮讓，而君益尊。

若上下不辨，民志不定，則等威無別，民情騷動，天下紛然，亂自此起，如之何其能治也？

此卦上自天子，下至庶人，安尊卑之分，聯上下之情，君懷明德，民無二志，天下所由治也，
謂之「君子以辨上下，定民志。」 

【占問】

*   問家業：有門庭肅穆，僕妾順從之象。
*   問任官：有品級漸升之象，若攀援干進，反致不利。
*   問營商：宜辨別貨品，實察商情，待時而售，必得高價。
*   問出行：利於濱海之地。
*   問六甲：得女。
*   問疾病：宜疏通中焦。
*   問遺失：一時為物所掩，久後自出。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**初九，素履，往无咎。**

**《象傳》曰：素履之往，獨行願也。**

「素」者，生帛，取天然之色而無飾也。

「素履」者，謂直行本分。

此爻以陽居陽，雖得正位，上無正應，在下位，不援上，
《中庸》所謂：「君子素其位而行，不願乎其外」者也。

以居履之初，去虎猶遠，守當然之本業，強善其身，不求同達，
一旦得位，亦不改其「素履」之守，所謂「窮不失志，達不離道」，
故曰：「素履，往無咎。」

《象傳》曰：「獨行願也」者，謂己之所願，不在乎外也。

此爻無正應，故曰「獨」也。

【占問】

*   問時運：宜安居樂道，待時運亨通，往無不利。
*   問營商：宜守舊業，久後必獲利。
*   問謀事：宜緩待，不宜急迫。
*   問戰征：宜獨行潛往，刺探敵情，無咎。
*   問家宅：「福履綏之」，門庭吉祥。
*   問六甲：生男。

【占例之74】

橫濱商人某氏來告曰，近來商業不振，得不償失，
欲移居東京，別創事業，請占前途吉凶，筮得［履］之［訟］。

爻辭曰：「初九，素履，往无咎。」

斷曰：

此卦［兌］之少女，履［乾］父之後，明明教人以謹守先業。

商務之通塞，未可拘一時而論，物價高低，隨時變換，前失後得，亦事之常，何必遁作改計？
不如守舊，久必亨通也，故曰︰「素履，往無咎」。

某氏聞之，隨絕改圖之念，仍在橫濱，從事舊業，未幾而商機一變，大獲利益。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**九二，履道坦坦，幽人貞吉。**

**《象****傳****》曰：幽人貞吉，中不自亂也。**

「坦坦」者，道之平也；
「幽人」者，謂隱居山林之士也。

此爻當履之時，得剛中之位，中則不偏，不偏則不危，履行其道，猶行平坦之道路也，
故曰「履道坦坦」。

夫行道者，履於旁則危險，履其中則平坦，
必其中心淡泊，忘情榮辱，以道自守，斯得幽人之貞也，故曰「幽人貞吉」，
若欲急進而從事，恐履虎而招禍也。

蓋此爻雖有才德，以上無應爻之助，故未得出而用世，惟其窮居樂道，遵時養晦，故吉。

《象傳》曰「中不自亂也」者，謂不降其志，不辱其身，是不以利達亂其心者也。

一說「幽人」，為幽囚之人，
如文王之囚羑里而演《周易》，文天祥之囚土室而作《正氣歌》之類，
雖在患難，不亂其志也。

此爻內卦變為［震］ ，［震］為大途，有道之象；
又以［兌］澤，有幽谷之象，故曰「幽人」。 

【占問】

*   問時運：有高尚其志之象。
*   問營商：一時物價平平，可得微利。
*   問出行：平穩，獲吉。
*   問終身：有恭敬修身之意。
*   問家宅：有分析財產之意。
*   問失物：有意外損耗之慮。

【占例之75】

一夕，有盗入某顯邸宅，竊去衣服若干，貴顯請占盗之就補與否，筮得［履］之［無妄］。

爻辭曰：「九二，履道坦坦，幽人貞吉。」

斷曰：

此卦［兌］之少女，履［乾］父之後，
老父為盜，少女者、改造其藏品，或變其體裁，而轉賣之，是父女共為盜者也。
一時不得顯露者，盜中之最狡者也。

然互卦有［離］火，火之明，即探索吏也，互卦之主爻，即六三之探索吏。

《象傳》所謂「渺能視，不足以明也」，故現時不能補獲；
至上爻有「視履考祥，其旋元吉」之辭，自此爻至上爻，爻數五，
必在五月之後，藏品暴露，盜賊即可就縛。

後五月，此盜就縛，果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六三，眇能視，跛能履，履虎尾，咥人，凶。武人為于大君。**

**《象****傳****》曰：眇能視，不足以有明也。跛能履，不足以與行也。**

**咥人之凶，位不當也。武人為于大君，志剛也。**

「眇」者，目之偏視也；「跛」者，足之偏廢也。
「武人」者，文官之對；「大君」者，尊貴之稱。

此爻以陰居陽，不中不正，無才無德，以剛暴取辱者也。

蓋於［履］為成卦之主，欲待其勢而統轄群剛，不自度才德之微，不足負擔大事。

目之眇，自以為能視，足之跛，自以為能履，不避危險，勇往直前，自蹈履虎受咥之禍，
故曰：「眇能視，跛能履，履虎尾，咥人，凶。」

曰「眇」曰「跛」者，示六三之柔暗；能視能履者，謂恃九二而冒險躁進。
虎之不咥我，以我背後有［乾］也。

六三見虎之畏［乾］，以為畏已也，去［乾］而自用，遂為虎所咥。

《彖》曰「不咥人」，爻曰「咥人」，其義相反，
蓋《彖》取內卦［兌］之柔和愛敬而立義，
爻主中正，以六三陰柔不中正，獨與上九之一至相應，上九虎之首也。
履尾而首應，故有咥人之象。

六三不自知其量，放肆橫行，武人而干犯九五之大君，其強暴而無所忌憚如此，大凶之道也。

《象傳》曰「眇能視，不足以有明也；跛能履，不足以與行也」者，
謂其識暗，故視不能明，謂其才弱，故行不能遠。

「位不當也」者，謂以陰居陽；「志剛也」者，謂其陰柔而不中正，志剛而觸禍也。

［兌］為毀折，互卦［離］為目，［巽］為股，
［離］目為［兌］所毀折，有眇之象；［巽］股為［兌］所毀折，有跛之象。

又［兌］為口，有咥之象；「武人」［巽］之象，［巽］之初六「利武人之貞」可見也。

「武人」，武士也，如《詩》所詠「赳赳武夫」是也，
其職掌專主軍政，奉王命以討伐不庭，效忠於疆場者也。

「武人為於大君」，剛強自用，干犯名分，孔子所謂「暴虎馮河，死而無悔」之徒，
其甚者竊弄兵權，不奉朝命，如北條義時，足利尊氏者也。

我國維新以來，軍政嚴肅，海陸兩軍，類皆桓桓武士，干城之選，好謀以成，
固不徒以志剛為武也。

《易》之垂誡，或不在當時而在後世，其慮遠矣。

【占問】

*   問家宅：有暗昧不明，以小凌大之象。
*   問商業：有被人欺弄，急切不能脫售之慮。
*   問戰征：宜退守，不宜進攻，妄動者凶。
*   問行人：恐中途遇險。
*   問失物：就近尋覓，自得。
*   問六甲：生男，但嬰兒防有殘疾。

【占例之76】

友人副田虎六氏，從佐賀縣來告曰︰
某所礦山，工學士最所稱賞，礦質極良，余將請政府之認可，著手採掘，請占其利害。
筮得［履］之［乾］。

爻辭曰：「六三，眇能視，跛能履，履虎尾，咥人，凶。武人為于大君。」

斷曰：

此卦剛健之［乾］父前進，柔弱之少女隨後，足下繼續先軰所開之礦山。

今此爻以陰居陽，氣強而智昏，其所計劃，必有與實際相齟齬著也，
故謂之「眇能視，不足以有明也」。

凡商辦之業，與官辦之局，大異其趣。
如彼礦山，固鄉間無賴人所集合，能設其規則，而統制得宜，其眾人服從；
且指揮眾役，必用老成諳練之人，乃能成其業。
若指揮不得其人，彼礦夫紛擾，非易箝制，懶惰虚喝，百弊叢生。

足下緃精明強幹，而于礦業，究屬生手，
譬如行路，此程非熟悉之途，故爻辭又曰「跛能履，不足以與行也」。

足下又謂「不入虎穴，焉得虎子」，是以決意擔當，
但恐入虎穴而為虎所咥，其危險實可寒心。爻象如是，足下宜斷念也。

氏不信余占，用某學士為甲幹，使之赴礦山，為不諳實業，部下不服，終以不克成事而罷。

【占例之76】

貴族院議員某，福島縣多額納稅者也，
自去年（三十一年 1898）冬，至本年春，蠶絲輸出外國者，時價益騰，
本年養蠶之成績，頗好結果，預料他日蠶絲，輻輳橫濱，勢必低價。

乃於橫濱四品取引所，期五月與六月，約賣蠶絲若干，與買者同納付保証金數萬元于取引所。

至期，蠶絲之入橫濱者稀少，時價看漲，不能交現，
買者知蠶絲之不足，數人聯合，益倡高價，于是有介賣買兩間而謀為仲裁者。

某來曰︰「此仲裁適余意否？請為一筮。」筮得［履］之［乾］。

爻辭曰︰「六三︰ 眇能視，跛能履，履虎尾，咥人，凶。 武人為于大君。」

斷曰︰

此卦以［兌］之柔，隨［乾］之剛，猶少女與暴夫同行，其危險如「履虎尾」。

今占得三爻，足下測度蠶絲出產與時價，是誠以管窺天，謂之「眇能視，不足以有明也」。

橫濱商人，自產地販集蠶絲，向以貸金收買，故轉運往往不速，
謂之「跛能履，不足以有行也」。

賣者乘其虚，而益倡高價，殆將食沒足下之保證金，謂之「履虎尾，咥人，凶」。

足下不自揣其不能，不知賣家之不良。欲搏一時巨萬之利，反生大損，
猶以匹夫之勇，望為武將者也，謂之「武人為于大君」。

今仲裁難行，過六月中旬，可得協商，然大損不免也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**九四，履虎尾，愬愬，終吉。**

**《象****傳****》曰：愬愬，終吉，志行也。**

「愬愬」者，畏懼之貌。

此爻以陽居陰，逼近九五尊位，才強志弱，以九五為虎，常懷危懼，故有「履虎尾」之誡。

若以其危故，而退身遠引，亦非為臣之道。

此爻處大臣之位，有可未常不獻，有否未常不替，亦非避其威而不履也。

但小心謹慎，常若想想，故曰「履虎尾，愬愬」。

是以位雖高而主不疑，權雖重而上不忌，終免憂危，而得保全之吉，故曰「終吉」。

此卦全卦以柔為吉。「終」字對初而言，有始於危，終於不危之義也。

《繫辭傳》曰「四多懼」，此爻多懼，唯其防患周密，終得免害。

《彖》辭曰「不咥人，亨」者，謂此爻也。

《象傳》曰「吉，志行也」者，謂履行其道也。

「志」者，為平日期望之志也。

【占問】

*   問時運：以溫和接人，以篤實當事，雖臨危險，終得免禍，是氣運平穩之時也。
*   問商業：不宜急切脫貨，宜謹慎耐守，終獲利益。
*   問戰征：宜臨危固守，遇救得捷，可轉敗為勝。
*   問六甲：平穩得男。

【占例之78】

明治十七年(1884)十二月，朝鮮京城有政黨紛擾，
時國王遣特使來我公使館，請我辦理使竹添君護衛王宮，公使因率兵前進。
清國將官某氏，亦率部下兵迫王城，遂抗我兵。
此報達我國，朝野騷然，朝旨派外務卿井上伯，奉使朝鮮責問。
是國家之重事也。某貴顯使余占其動靜。筮得［履］之［中孚］。

爻辭曰：「九四，履虎尾，愬愬，終吉。」

斷曰：

此卦上卦［乾］，為父，下卦［兌］為少女，有少女隨父之象，故名曰［履］。

夫我國之于朝鮮，以我既行歐美之開化，欲使彼國速從時勢之變遷，
我導其前，彼履其後，以同行改革也。

萬一朝鮮為歐人所占領，不啻為我國之贅疣，實為亞細亞全洲之障礙。

奈彼國冥頑不悟，妄以嫌忌外人，遂起今日之亂。
今外務卿井上怕奉使前往責問，彼必自知微弱。

四爻變而為中孚，結局終歸平和，謂之「履虎尾，愬愬，終吉」。
于時十七年，十二月二十五日也。

（附言）

是月二十七日，交詢社傳福澤諭吉氏之言，邀余演說朝鮮《易》占。
余因趨其席，社員滿室，幹事諸氏謂余曰：
今回朝鮮之事，甲論乙駁，或和或戰，群蹴紛紛，不知歸的，
君玩《易》象 必獲先機，幸為開陳爻辭。

余曰：《易》道，通天機而知未來者也，與憑空議論者不同也。
余憑《易》占，已預知結果，在外人或未之信也。遂應其請，詳述前說。

在席自福澤氏以下，皆不解《易》，臉如怪訝，
余歸後，福地源一郎氏，寄書請示占象，因更記前說以自送之，
翌十八年一月一日揭之於東京《日日新聞》。
當時《時事新報》記者痛嘲余說。
彼昏昏者不解《易》理，亦無足怪，彼聞井上大使，與朝鮮政府開論，即在一月二日。

《易》理之定數，不差分毫，余之《易》占，不失一語，不亦可畏敬哉！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**九五，夬履，貞厲。**

**《象****傳****》曰：夬履，貞厲，位正當也。**

「夬」者，「決」也。「夬履」者，謂其一任剛決以履行也。

此爻剛健中正，體［乾］卦，履尊位，下無應爻，自恃剛明，困於任事，
多威武猛斷之政，未免有果敢而窒之弊，故曰「夬履」。

古聖人居天下之尊位，雖明足以照，剛足以決，勢足以專，
未嘗不博取天下之議，以廣其見識，此聖人之所以為聖人也。

此爻不患不剛明，而患在躁急，一任已見，以剛行剛，不審時機，不察群情，
遂致上下不通，內外阻隔，急切之甚，激成禍變，是危殆之道也，故曰「貞厲」。

「貞」者，貞固也，謂固執而不變也；
「厲」者，危也，謂當常存危懼之心也。

《易》中用「厲」字之例皆然，［噬嗑］之九五，「貞厲無咎」，亦猶是也。 

蓋履之道，尚柔不尚剛，九五以剛居剛，是決於履也；
以其中正之德，又能危厲自惕，斯得動無過舉。

《書》曰：「心之憂危，若蹈虎尾。」國君能常蹈虎之危，可謂「履帝位而不疚」也。

爻辭「貞厲」者，固見其厲也。
《象傳》曰：「位正當也」者，與［兌］之九五，及［中孚］之九五同義。

蓋有不滿於君德之旨也，謂剛決之君，似於寬仁溫和之德有闕，所宜反省而加勉也。

【占問】

*   問時運：前苦後甘，目下正當撥雲見日之時，猶宜毋忘曩時苦境，兢兢業業，斯能長保其富也。
*   問商業：宜和衷共濟，有貨不宜急售，久後必得厚利。
*   問失物：有不待尋而自得之象。
*   問官途：目下已得升遷，唯宜謹慎，斯可永保。
*   問疾病：危而後安。

【占例之79】

某會社社長，來占命運之吉凶，筮得［履］之［睽］。

爻辭曰：「九五，夬履，貞厲。」

斷曰：

此卦以［兌］之少女，繼［乾］父之後。
今君富學識，溫和而長于交際，由株主遷舉而為社長，地位中正，固無可疑。

但既任職權，不能不竭力謀事，一或剛決獨行，凡事難保無失，謂之「夬履，貞厲」。

在足下精明果敢，勝任社長，固余所深信也，唯從占筮之意，尚宜時時警戒，勸足下注意而已。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，視履，考祥其旋，元吉。**

**《象****傳****》曰：元吉在上，大有慶也。** 

「視履，考祥其旋」者，謂自視其履行之跡，能考禍福之祥兆。

此爻居［履］之終，即踐行之終，
凡人之所踐行，善則得福，不善則得禍，治亂禍福之所歧，悉由於履行。

人之所履，亦難保始終皆善，有始不善而終善者，有始善而終不善者，必觀於終，然後見也。

若周旋無虧，終始如一，則其吉大矣，故曰：「視履，考祥其旋，元吉。」

《象傳》曰：「元吉在上，大有慶也。」謂君上能行此道，則大有吉慶也。元即大，吉即慶也。

凡六十四卦之中，上爻繫「元吉」者，不過二三卦，此爻居其一，蓋上爻，極地而多危殆也。

【占問】

*   問時運：目下正得安樂之時，其人必素行無虧，晚運亨通，福壽雙全，大吉也。
*   問商業：往返經營，俱得大利。
*   問家宅：禍福無門，惟人自招，若能積善，必有餘慶。
*   問疾病：恐天年有限。
*   問失物：不尋自得。
*   問六甲：必產貴子。
*   問戰征：大獲勝捷，奏凱而旋。

【占例之80】

明治二十三年(1890)十月，東京府下第十五區選舉，代議士有侯補三名，其一為某豪商也。
一日友人某氏，來請占其成否？筮得［履］之［兌］。

爻辭曰：「上九，視履，考祥其旋，元吉。」

斷曰：

此卦以［兌］柔弱之少女，隨行［乾］剛之老父，其勢不相匹敵，固不待論。

［履］之上九，［履］之終也，必其人經履幾多艱難危機，漸奏事功，以至今日盛運也。

然應不中不正之六三，依偏視之眇者，與偏廢之跛者，與剛猛之武人，共相競爭，
《孫子》所謂下駟與上駟，其不能必勝可知矣。

上爻處位之極，無可復進，悟前非而鑒既往。翻然回頭，可得大吉也。

若謀不出此。欲強遂初志，其凶有不可言也。

後依所聞，某豪商果察機自退，不復與爭云。

【占例之81】

明治三十年(1897)，占我國與德國交際，筮得［履］之［兌］。

爻辭曰：「上九，視履，考祥其旋，元吉。」

斷曰：

［履］者，以柔順而履剛健之跡，有周旋無虧之象，故名此卦曰［履］。
曰「履虎尾，不咥人，亨。」以柔攝剛，恭順而不師真正，故不見咥，而反見亨也。

見之本年我國與德國交際，彼國誇其威武，非無虎視眈眈之意，
然我國當路之重臣，處置得宜，且彼國駐外公使得人，能兩得平和，故彼此無事。

強國之稱，比之從前交際，自然不同。
在彼具猛虎之性，搏噬之志，故未嘗一日忘也；
且因我之強，亦不無嫉妒。在我惟宜以柔克剛，隨時應變，斯可得矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
