《高島斷易》29-坎

[![=29坎為水](http://upload-images.jianshu.io/upload_images/6831688-74c8e155a00ed579..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36002518) 

［坎］從［大過］來。

《序卦傳》曰：「物不可以終過，故受之以坎。」

「坎」字從土、從欠；欠，不足也，以不足備其［大過］，故繼之以［坎］。

卦體一奇二偶，二偶［坤］地，一奇［乾］天，
［乾］天藏於［坤］地之中，元氣充溢，化濕而生水，是謂「天一生水」，
此［坎］之所以為水也。

**習坎，有孚，維心亨，行有尚。**

**卦體上［坎］下［坎］，是上下皆水也。**

**八純卦皆上下一體，獨［坎］加「習」。**

**「習」有二義：
一謂「便習」，即「學而時習之」之「習」，謂坎險難涉，必須便習諳練，方可以濟；
一謂「重習」，謂上下皆［坎］，是取「重疊」之義。**

**［坎］中一畫，即［乾］陽，［乾］陽剛正，誠實居中，故曰「有孚」。**

**一陽在中，中即心也，元陽開通，故曰「維心亨」。**

**「心亨」者，亦即從［乾］「元亨」來也。**

**以此行險，則孚而能格，亨無不通，故曰「行有尚」也。 **

**《彖傳》曰：
習坎，重險也。** **水流而不盈，行險而不失其信。** **維心亨，乃以剛中也。行有尚，往有功也。** **天險，不可升也；地險，山川丘陵也；王公設險，以守其國。險之時用大矣哉。**

****「習坎」，習、重也；坎、險也；是險不一險，故曰「重險」。****

****「習」字從羽、從白，注謂「鳥數飛」也。****

****蓋鳥以數飛，能避羅網之險，故［坎］曰「習坎」，亦取其可以避險也。****

****［坎］為水，水流不息，隨流隨進，而未嘗見其盈也。
水隨月為盈虛，朝潮夕泛，漲落有常，而未嘗失其時也。****

****二五兩爻，體［乾］皆中實。
「中」者，「心」也，唯中實乃「有孚」，亦唯中實乃能「亨」。****

****心之所以享者，以其剛之在中也。****

****中有剛則心泰，心泰則神旺，神旺則一往直前，而所在有功，其行是可嘉尚也。****

****大凡天下之事，處順則易，履逆則難。****

****孔子論仁，征之於造次顛沛；《中庸》論道，極之於九狹患難；
艱險之地，非有定識定力者不敢行也。****

****若魯莽而行之，事鮮見其有功者哉。****

****八卦之德，美而多吉，惟［坎］為險多凶。****

人皆以險為可懼，而［坎］乃以險而為用，
天以險而成其高明，地以險而成其博厚，國以險而成其強大。

險之為險，其用其大，知險之為用，則可知［坎］之為用矣。

以此卦擬人事，《彖傳》曰「重險」，以見險之不一險也。

卦體上下虛而中實，知虛者皆水，而中實為土，
亦虛處為陷，而中實為孚。孚者何？以心相格也。

人能以心相格，其心自然亨通，所謂忠信可涉波濤者，此也。

在初經涉險者，往往臨險而卻步，
然萬里風帆，賈客頻行而不懼，千重絕壑，樵夫徒步而忘危，何也？以其習熟也。

****［坎］之一卦，所以加一「習」字，正以勉人當習熟之而無忽焉。****

****水之流，時往時來，不愆期候，是其信也。
水之行，注滙注川，自然流通，是其功也。****

****人皆以水為陰柔，不知水有剛中之德，惟其剛中，是以能亨。****

****人若狃於陰柔，必致迂滯不通，其奚以能亨乎？亦奚以能行乎？****

知其剛中，而習練以行之，則視險如夷，而所往有功，洵可嘉尚矣。

蓋觀夫天而懸邈高遠，其險不可登也；觀夫地而深山大澤，其險有各在也；
觀夫國而下陽大艦，其險必有必爭也。

謂險可用，而險亦有時不可用，非險之不可用也，亦在用之得其時耳。

故不曰險之用大，而曰「險之時用大矣哉」。

以此卦擬國家，［坎卦］二陽四陰，二五君臣之位，皆陷於二陰之險中，
朝政紊亂，民志囂張，加以氣候失節，穀麥不登，正值天時人事之窮，因之以成坎險之世也。

內卦初爻，為［坎］之始，是國家初值其險，失道則凶矣。

三爻是一險未平，一險又來，國家之勢幾危矣。

二爻雖秉陽剛之德，而力求濟險，無如兩坎相接，陷溺已深，所得亦小矣。

外卦四爻，以陰居陰，處重險多懼之地，樽簋之貳，以象其重累，是國家危急存亡之際也。

上六與初爻，相為首尾，初為險之始，上為險之終，
初猶得日昧於未經，上則狎以為常矣，不可以理諭也。

夷五為卦之主，陽剛獨攬，與九二相應，
九二能操心慮患，夙夜靖共，輔佐九五之君，撥天下之亂，靖國家之難，
上下交孚，治道乃亨，往而有功，烏容沒也哉！

聖人於［坎］而勉以「習」，於險而惕以「重」，
於「流而不盈」者、言其深，於「行而有信」者、驗其誠，而［坎］險乃可濟矣。

君子之所以「常德行，習教事」者，胥是道也。

蓋天之所以高，地之所以厚，王公之所以立國，皆險之用也。

如［坎］［睽］［蹇］，皆非美事，
聖人有時而用之，故皆讚歎之曰「時用大矣哉」，此義不可不知也。

通觀此卦，是進固險、退亦險，是謂「重險」，困上加困之象也。

《彖》說君子之難，爻說小人之難，以示「出［坎］之道」者也。

夫「處險而動心忍性」者，君子之［坎］也；
「值險而墜節隕身」者，小人之［坎］也。

****人生值世，莫不有［坎］，而所以防險者，要自有道也。
故《彖》辭首勉之曰「習」，繼惕之曰「孚」，而終美之曰「亨」。****

****蓋謂水之為物，流而順行，則無漲溢之患，塞而滯，則必溢，
故行險者謹慎恐懼，不失其信，可終得其成功也。****

****察六爻之情，同處困難，各有吉凶。****

****初六為履險之始，習而未精，遂陷深坑，外無應援，不克自濟，是以凶也。****

****九二剛中，求而有得，則險而不險，險在其中，即亨在其中也，是以曰「未出中也」。****

****六三，兩［坎］相接，入險既深，陰柔不工，未能出險，是以「終無功」也。****

****六四雖抱忠貞之心，而局量狹隘，自乏救險之才，唯祈鬼神，從九五之陽，而得出陰者也，
是以曰「剛柔際也」。****

****九五陽剛中正，高居尊位，為［坎卦］之主，《象傳》所謂「水流而不盈」者，惟五當之。
水德在平，平則險不為險，是以曰「無咎」也。****

****上六居［坎］之極，［坎］為獄，此為陷險而入於獄也。****

****初之失道，尚可有焉；終之失道，不可有也。****

****懲以「三歲」，期其悔復，是以三歲凶也。****

****蓋人之涉世，如水流坎，無時無險厄，無地無缺陷；
庸人處之，遂步成荊棘；君子履之，畏途康衢。何者？****

****君子習慣，庸人生疏，此［坎］之所以貴習也。****

**《大象》曰：水洊至，習坎，君子以常德行，習教事。**

［坎］為水，水性本至平，可為物之準則也，故［坎］為通、為平，為中實之信。

「洊」，重襲也，雷曰洊者，聲相續；水曰洊者，流相續也。

「常」者、謂終始如一，「習」者、謂一再不已。

君子法水之洊，而日新其德，法坎之習，而不倦其教，

德以有常而不改，教以練習而不輟。

內卦三爻屬已，所以修己也；外卦三爻屬人，所以教人也。

修其既成，勉其未成，君子濟險之功在是焉。

【占問】

*   問戰征：有敵兵頻番侵襲之勢，宜時刻防備。
*   問功名：有逐步升騰之象。
*   問營商：財如流水，源源而來，可久可大，商運亨通。
*   問家宅：此宅外北首，必有坑陷，泉流不息，
    坎辰在子，上值虛危，危主蓋屋，死鄰居有營造之象。
*   問疾病：防是水瀉之症，歷久未癒，宜禱，取「樽酒簋二」之義。
*   問婚嫁：必是親上加親，有重復聯親之象。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，習坎，入於坎窞，凶。**

**《象****傳****》曰：習坎入坎，失道凶也。**

「習」者，重復慣習之義；「窞」者，坎中小穴也。
(/* 窞：音「蛋」，「陷中之陷」，即「洞內之洞」 ，喻為陷入最底層、無法脫身。) 

初爻為卦之始，即為［坎］之始也。

《列子》曰：「人有濱河而居者，習於水，勇於泅」，所謂善泅者不溺也。

初爻習而未善，是以不能出坎，而反入於窞。

窞為小坎，小坎則陷愈深，而出愈難，故凶。

《象》曰：「習坎入坎」，謂習坎者本欲出坎，習坎而入坎，非習坎誤之，
在習坎之失道者誤之耳，故曰「失道凶也」

【占問】

*   問戰征：有設計埋伏，因之反墜敵計，凶道也。
*   問功名：有僥倖之名，反致遭辱，是無益而有損也。
*   問營商：因販貨失利，轉運他處，貨到，市面更小，不能脫售。
*   問疾病：求醫療疾，醫失其道，其病益危。
*   問婚姻：恐墮騙局，必非明媒正娶也。
*   問六甲：防生產有難。

【占例之226】

友人某來請占氣運，筮得［坎］之［節］。

爻辭曰：「初六，習坎，入于坎窞，凶。」

斷曰：

［坎］為水、為大川、為溝瀆，皆水流污下之地。

初爻當卦之始，居卦之下，是初入水處，不知其深幾重也。 

茲卜氣運而得此爻，論人生命運，平順興旺者吉，缺陷窮厄者凶。

［坎］者、陷也，可見目下不利，宜以道自守，若失道妄動，恐入陷益深，凶難言矣。

凡卦爻一爻為一年，必待五爻，曰「坎不盈，祇既平」，可無咎矣。

其後果如所占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，坎有險，求小得。**

**《象****傳****》曰：「求小得」，未出中也。**

上坎為穴，下坎為險，「有險」者，謂前後左右皆險地也。

此爻以一陽陷二陰之中，又無應援，固不能遽出坎險。
唯其有剛中之德，忍耐困守，縱不及五之不盈而平，可以免咎，而求之不已，
亦不至亳無一得，故曰「求小得」，蓋雖小亦得也。

《象》曰「未山中也」，可知亨在中矣。

【占問】

*   問戰征：可暗通隧道，以襲敵營，雖未大捷，必有小勝。
*   問營商：小利可謀。
*   問功名：小試必利。
*   問家宅：宅外恐有河外崩頹，宜加修治。
*   問疾病：必是瘡瘍等症，延醫治之，當得小效，難期全癒。
*   問六甲：得男。

【占例之227】

 有東京某富商甲幹，來請占其店氣運，筮得［坎］之［比］。

爻辭曰：「九二，坎有險，求小得。」

斷曰：

九二以陽居陰，位得中正，為內卦之主，與五相應，
五位居尊，必是五為主店，二為分店也。

今占得坎二爻，曰「坎有險」，必兩店共際險難， 一時商運衰微，動遭損耗，非人力之咎，是氣運使然也。

足下既代主人而占，必能盡心於店事，
惟當至正至中，不涉偏私，竭力圖謀，雖無大利，必有小得也。

後果如所占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，來之坎坎，險且枕，入於坎窞，勿用。**

**《象****傳****》曰：來之坎坎，終無功也。**

此爻以陰居陽，不中不正，才弱而志強，在二坎之間，而一無應援。

欲越險而前行，有上卦之［坎］阻止，
欲避險而他往，有下卦之［坎］橫來，
是本位既不得安居，而前後左右，進退動止，亦復無地非坎，故曰「來之坎坎」。

「枕」，止也、安也，謂既履其險，且為休止而暫息焉，雖一時未能出險，亦不至入而益深。

若勿用安息，而強與力爭，必致入於坎窞，而不可救矣。

「窞」，《說文》曰：「坎中更有坎也。」虞曰：「坎中小穴。」

初三兩爻皆陰，空穴，故皆稱「窞」。

《象》曰「終無功也」，謂自來豪傑，皆自困苦中磨礪而成。

坎險足以厄人，坎險實足以成人，若遇險而徒晏息偷安，是失險之時用矣，
故曰「終無功也」。

又按「險且枕」，費易古文作「檢且沈」，
檢、檢押，謂築堤防水，為之檢押：沈，川祭名。

《禮記》曰：「祭川沈，凡沈辜，謂磔牲以祭川也。」

夫治水者，唯在順其性以導之，
若但用檢押，則水勢雍而愈猛，決堤崩岸，所傷益多，雖峾牲以祭，究何濟乎？
故爻戒以「勿用」，《傳》釋以「無功」。

此又一說也，似較訓枕謂安謂止者，其義尤精。

【占問】

*   問戰征：象為營壘四面，皆臨坎險，進退兩難，宜枕戈暫息，以待應援。
*   問營商：觀爻象為海運生意，舟行且阻，宜入奧暫守。
*   問功名：現象是值萬般困厄，為餓肌勞膚之時也，目下無功，晚成可望。
*   問家宅：此宅水法錯亂，殺氣多凶，屋北有一坎窞，急宜填滿。
*   問婚嫁：［坎］為男，是為男家求婚也，爻曰「勿用」，必不成也。
*   問六甲：生男。

【占例之228】

某氏來請氣運，筮得［坎］之［井］。

爻曰：「六三，來之坎坎，險且枕，入於坎窞，勿用。」

斷曰：

［坎］者，險也、難也。

爻曰「來之坎坎」，是坎險重復，困苦纏綿之象。

占問氣運而得此爻，顯見前進為險，後退亦險，一時終難解脫厄運。

若妄用妄動，必致陷入深窞，不可得救。

宜困窮自守，以待後運。

【占例之229】

明治三十年(1897)占外國交際，筮得［坎］之［井］。

爻曰：「六三，來之坎坎，險且枕，入於坎窞，勿用。」

斷曰：

此卦上下皆水，坎體一陽，陷於二陰，是為坎之又坎，困難重復之象。

今占外國交際而得此爻，我日本濱海之邦，東西南北，環抱重洋，
舟舶往來，島嶼重疊，所在皆坎險之地，設險守國，固其宜也。

論外國交際，自海禁一開，西夷北狄海舶時通，「來之坎坎」，是其象也。

際此時艱，唯當嚴修內防，枕戈以待，若妄用干戈，則愈生艱難，故曰「入於坎窞」。

《象》曰，「來之坎坎，終無功也」，謂坎險頻來，內防不暇，而妄開外釁，何能見功哉！

果哉！是年政府從事海陸軍之擴張，築造炮台，正合爻象。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，樽酒簋二，用缶，納約自牖，終無咎。**

**《象****傳****》曰：樽酒簋二，剛柔際也。**

「樽」，酒尊也；「簋」，黍稷器也；「二」，副也。

禮有副尊，按《周禮》大祭三二，中祭再二，小祭一二，
謂就三酒之尊而益之也。

「缶」，即謂之「盎」，瓦器也。

又六四辰在丑，上值斗，可以斟之，象尊，
上又有建星，形如簋，建星上有戒星，形如缶，故六四皆取其象。

「約」，儉也；「二」以致其禮之隆，「缶」以昭其用之險。

「牖」，室中通明之處，［坎］為納，故曰「納」。

《詩‧采蘋》：「於以奠之，宗室牖下。」「納約自牖」義取此耳。

六四以陰處陰，本易有咎，乃四爻能以「樽酒簋二」，約而自牖納之，
可以饈王公，可以享宗廟，故終得「無咎」。

《象》曰「剛柔際也」，謂上下兩卦二剛曰柔之際，兩坎相重，樽簋之二，以象其重也。

謂處剛柔相交，能以樽簋自牖納之，亦足昭其誠也，故曰「無咎」。

【占問】

*   問戰征：行軍以糧餉為重，所謂足兵，首在足食。
    「納約自牖」云者，精非納食之地，猶言潛地運餉，以防敵兵劫奪也。
*   問營商：［坎］為酒，想是造酒之業。
*   問功名：想是春風得意，讌樂嘉賓，可喜可賀。
*   問疾病：宜禱。
*   問婚姻：吉。

【占例之230】

縉紳某來，請占某氣運，筮得［坎］之［困］。

爻辭曰：「六四，樽酒簋二，用缶，納約自牖，終無咎。」

斷曰：

四爻處多懼之地，坎險重重，本易招咎。

今貴顯占氣運，而得此爻，爻曰「樽酒簋貳，用缶，納約自牖」，
據此可知貴顯食用儉約，以禮自守，固無咎也。

且四與五比，四以陰居陰，五以陽居陽，四臣也，五君也，
《象》曰「剛柔際」，正見君臣相得也。

【占例之231】

明治三十年(1897)，占我國與韓國交際，筮得［坎］之［困］。

爻辭曰：「六四，樽酒簋二，用缶，納約自牖，終無咎。」

斷曰：

韓邦僻處東海，國小而弱，地當海道之要，為外交各國所窺伺。

今見重險，國運至此，是險之又險者也。

今占與我國交際，而得坎之四爻，
按《周易鄭荀義》云，六四象大臣，出會諸侯，四承九五，天子大臣之象。

「樽酒簋貳」，主國饗之禮也。

現今各國交際，皆屬在使臣，使臣燕饗亦禮之常，而唯「納約自牖」一言，頗有可疑。

蓋燕饗之禮，獻之於筵，斷不納之自牖。

四居外卦，或者韓君出避於外，而就食於使臣之館乎?

「納約自牖」，蓋潛送食品之謂也。曰「終無咎」，謂一時雖遭其難，而終必復位。

此年韓王果有出投俄國使館之事。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，坎不盈，祗既平，无咎。**

**《象****傳****》曰：坎不盈，中未大也。**

九五以陽居陽，位得中正，為［坎］之主，
《彖傳》所謂「水流而不盈」，惟五足以當之。水之德在平，平則險不為險也。

「祇既平」者，謂適得其平。

坎、穴也，穴中之水，不盈則平，盈則氾濫橫流，便有沖決之患。

凡天下之事，多以盈滿招災，水亦如是，唯其不盈而平，是以「無咎」。

《象》曰「中未大也」，「大」猶「滿」也，
惟其坎流不大，斯得平穩無險，否則大水為災，水亦何取夫大哉！

故曰：「中未大也。」坎險危地，本非美也，
五之「不盈」，雖為善處險者，亦但云「無咎」而已，未足稱吉也。

【占問】

*   問戰征：為將之道，最忌恃功而驕，以致眾心不平，取敗之道也。雖孫吳復起，不能為功。
*   問營商：不貪一時意外之利，必酌量物價之平，以計久遠，是善賈者也。
*   問功名：功名不大。
*   問時運：謙受益、滿招損，終身誦之可也。
*   問家宅：宅外有小地，水流清淺，又有一平坡，風景頗好，無咎。
*   問婚姻：兩姓門戶相當，吉。

【占例之232】

相識商人某來，請占氣運，筮得［坎］之［師］。

爻辭：「九五，坎不盈，祗既平，无咎。」

斷曰：

［坎］為困難之卦，今得第五爻，則從來辛苦，漸得平和，而後可交盛運，
故曰「坎不盈，祗既平，無咎」。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，繫用徽纆，置于叢棘，三歲不得，凶。**

**《象傳》曰：上六失道，凶三歲也。**

上爻以陰居陰，當坎險之終，而不知悔悟也。

初之失道，猶得曰未經，上之失道，狎之以為常矣，不可以理喻，惟有以法繩之。

［坎］為罪、為獄、為叢棘。

「徽墨」，繩索也，「叢棘」，獄牆也，
繫之以徽纆，置之於叢棘，所以治其罪而使之悔也。

［坎］為三歲，故禁錮三年，律所謂「上罪三年而舍」也。

三年而悔過遷善，斯得反其正矣；三年而不改，是將終身失道矣，
故《象》曰「失道凶也。」

聖人之懲惡也，始則嚴以繩之，終必寬以宥之，迨至久而不悛，亦未以之何也，已矣。

此可知聖人未嘗輕棄人也。

【占問】

*   問戰征：有勞師遠征，久役不歸之虞。
*   問營商：想是採辦蠶絲生意，三年之後，方可獲利。
*   問功名：恐有意外之災，不特功名不就，防有牢獄之罪，凶。
*   問婚姻：紅絲繫足，婚姻有前定也，但良緣未到，須待三年後可就。
*   問六甲：得子，須遲。
*   問家宅：此宅不知緣何荒廢，牆圍遍生藤蔓，宜加修葺，前住者不利，後住者吉。

【占例之233】

明治十七年(1884)十月，埼玉縣秩父群暴徒蜂起，勢甚猖獗，將延侵各郡，予深憂之。

偶一友人來，請占結局如何，筮得［坎］之［渙］。

爻辭曰：「上六，繫用徽纆，置于叢棘，三歲不得，凶。」

斷曰：

爻象明示以教化之不從，治之以刑法也。

拘以徽纆，錮以叢棘，是治罪之律也。

當時國家效法西歐，改革舊政，其間梗他之徒，竊苦新政不便，惑眾蜂起，侵掠各郡，
此皆無賴之民，刁不畏法，自陷於坎險而罔知顧忌也。

國家不得已，執其渠魁，置之刑獄之間，不遽加以顯戮，囚之三歲，俾知悔也。
三歲而不改，凶莫大焉。

其後政府處分，不外此占之意。

【占例之234】

我國戰勝清國之後，俄、法、德三國同盟，假托保護清國，迫我還付遼東。
後三國因此得假旅順、山東、雲南之地，強設鐵道，領收礦山，其所為有與前日之口實大反者。

在我國當時，已逆料三國之志，問占一卦，筮得［坎］之［渙］。

爻辭曰：「上六，繫用徽纆，置于叢棘，三歲不得，凶。」

斷曰：

上六為［坎卦］之終，本可過此以出險也；
上六又以陰居陰，位在卦外，顯見外國有陰謀譎計，出而圖事者。

逼我還付遼東，非為清也，實三國為自計耳。

未幾各強借山東、旅順、雲南等要區，設立鐵道，此狡計之可明見也。

「繋以徽纆，置於叢棘」，譬言其強逼之狀。

「三歲」者，猶言三國也，謂三國若不遂其欲，必不了事。

《象》曰「上六失道，凶」，「道」，路也，謂三國興築鐵道，在清明明失其路也，故凶。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
