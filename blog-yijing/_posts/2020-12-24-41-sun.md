《高島斷易》41-損

[![=41山澤損](http://upload-images.jianshu.io/upload_images/6831688-c6fc57a68ec1cfb9..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003323) 

卦體上山下澤， 山高也，高者愈高，謂之益上； 澤卑也，卑者愈卑，謂之損下。故 下不可損，［損］在下而［益］在上，謂之［損］。 下本當益，［益］在下而［損］在上，謂之［益］。

損益之理固相反，而損益之用適相濟。 人第知其損也，而不知益即益其損； 人第知益也，而不知損即損其益。

是以《序卦》先損而後益。事先簡而後繁，禮先儉而後奢，物先虛而後盈，故易道先損。
損兌益益，所以為損。

**損，有孚，元吉，无咎，可貞，利有攸往。** **曷之用？二簋可用享。**

［損］通［咸］，有心為感，無心為咸。咸，感孚也，故曰：「有孚」， 以其所損者，出於中心之誠，有足以見信於人也。

不然，損主節儉，而儉不中禮，葛履公路，卒來譏刺，咎且難免，奚見「元吉」乎？ 唯損而「有孚」，斯人感其誠，自得「元吉」，復何咎而可正？以斯而往，無往不利也。 損儉如此，何用豈為乎？

約之「二簋」，亦可「用享」，不特有孚於人，且可上孚夫神明矣。

**《彖傳》曰：
損，損下益上，其道上行。** **損而有孚，元吉，无咎，可貞，利有攸往。** **曷之用？二簋可用享。二簋應有時，損剛益柔有時，損益盈虛，與時偕行。** 

損，減省也，減［乾］下之剛，以益［坤］上之柔，
故謂之「損下益上」，亦即「損剛益柔」也。

益在於上，故謂之「其道上行」。

「有孚」者，以孚行損，則損下而下不病其損，益上而上不嫌其益，
上下交孚，吉莫大焉，復有何咎？

「貞」，正也，謂可以正其未孚也。

［艮］在上，艮止也，艮得其益，則不為止而為往，故曰：「利有攸往」。

損既「有孚」，損自「無咎」，何必用豐？ 損之又損，即「二簋」亦可「用享」矣。 ［震］為祭，為鬯，［艮］為宗廟，有「用享」之象。 「簋」，盛黍稷之器，按《禮》簋多用八用六，今用二，是從損也。 享以誠孚，故雖二簋可也。

然損宜應時，時而當損，太羮不以為儉；時不當損，豚肩終傷其隘。 故損益盈虛，要貴「與時偕行」也。

以此卦擬人事，損，節省也，節財為損，節欲亦為損。 節財所以利用，節欲在於清心，此固人事之要也。

顧可損而損，雖損之而不以為損；不可損而損，即不損而已疑其損。

凡人事之動輒得咎者，皆由於損其所損，而不能見信於人；
不信於人，則有損無益，咎且不免，奚以得吉？或損大益小，止且不可，奚以能往？

是以［損］卦，首曰：「損，有孚」。
卦體［艮］上［兌］下，艮、止也，兌、悅也，
有孚則悅止相承，「山澤通氣」，剛柔合志，上下交孚矣。 不特在已願受其損，即在人亦不疑其損。

故用之於家，而財用省；用之於身，而情欲寡；
極其用以格神明，而神明亦享其誠，從其嗇，可無用豐也，有所往，無乎不利也？

夫亦因乎其時而已矣，若時不當損，而概從節儉，
或譏其損人而益己，或斥其損公而益私，是為人事之患，咎復何辭？

故人事當察夫天時，觀日月之盈昃、寒暑之往來，即可知「損益盈虛，與時偕行」之道也。

以此卦擬國家，國家之制，田有賦、廛有征，貨物出入有稅，此皆損下以益上也。

當其全盛，上不必需索夫下，下自樂輸將夫上，上施其仁，下懷其德，朝野一心。
無事則獻豵私豜以奉上，有事則簞食壺漿以迎師，所謂「信則民任」者，此也。

得其信，則上下交孚，其道有吉而無咎，其用無往而不利，
其義貴與時而偕行， 取其約勿取其豐。

惟其誠不維其物，可以裕國，可以理財，推之亦即可以格宗廟。

凡國家之損益盈虛，唯在法夫天以應夫時而已矣。
六爻言損，酌盈虛，審彼我，度終始，義各有在。
初「酌損」、二「弗損」、三「損一」、四「損疾」，五不曰損，上亦曰「弗損」。

蓋卦雖曰［損］，爻多不言損也。

初、二、上皆曰「志」，三曰「疑」，四曰「喜」 ，五曰「祐」，其道皆取其孚也。

蓋治國之道，首在得民心，民心未得，雖上曰施其惠，而民不知感也；
得其民心，民將曰小民之飲食日用，皆出自上之所施也。何敢自私其有乎？雖損之不以為怨也。

［損］卦首揭「有孚」二字，其旨深遠，最宜體玩。 

通觀全卦：卦下體，本［乾］三畫皆剛，為有餘而當損也。
上體本［坤］三畫皆柔，為不足而當益也，謂之「損下益上，其道上行」。

［損］［益］為盛衰之機，亦即為［否］［泰］之兆。
［損］自［泰］來，［益］自［否］來，［損］二五失位，［益］二五得位，
可以見［否］［泰］相反也。 

損［兌］有餘，補［艮］不足，上下相洽，止悅相承，
是以［益卦］不待孚而民悅，［損卦］必先孚而乃吉。

以損為人情所不欲，然人情固憂缺乏而求盈，君子則惡盈滿而思節。

「二簋」雖薄，可享宗廟，道在以誠為貴耳。

「二簋」指［兌］之二陽，謂其簡略也。
上卦爻辭，多取「有孚」之旨，
下卦爻辭，多取「用享」之象，合之皆取「悅而止」之義。

然非謂剛之盡可損，柔之盡可益也，時可損則損，時可益則益，非人之所能強致焉，
故曰：「損剛益柔有時，損益盈虛，與時偕行。」 

**《大象》曰：山下有澤，損，君子以懲忿窒欲。**

地以益而成山，即以損而成澤。
山澤本損益之物，不益則山必崩，不損則澤必潤，此卦之所以名［損］也。

在人之易發而難制者、無如忿，易熾而難絕者、無如欲。
君子見此象，知
怒氣之盛，勢足拔山，故必懲之，以遏剛強之性； 
貪念之深，盈難填墼，故必窒之，以塞利竇之源。 

怒起於剛，「懲忿」以息其既往；
貪牽於情，「窒欲」以閑其將來。

［艮］山止而［兌］澤塞，皆有［損］之象焉。

【占問】

*   問時運：目下性情不定，由於行運之不正，宜自懲忿。
*   問營商：營商原在謀財，宜和氣，不宜恃氣，宜審利，不宜放利。
*   問功名：忿欲不除，雖有功名，恐不能保其終也。
*   問戰征：「山下有澤」，防山下深處，有敵兵埋伏。
*   問婚姻：卦自［咸］［恆］來，女悅而男止，夫婦之道，得其正也。
*   問家宅：此宅後有高山，前有深澤，地勢頗險，宜開鑿之使平。
*   問訟事：不使氣，不貪財，訟自平矣。
*   問失物：不得。
*   問六甲：單月生男，雙月生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**初九，已事遄往，无咎，酌損之。**

**《象傳》曰：已事遄往，尚合志也。**

初爻處卦之始，即為謀事之始也。

「已事」者，已其事也，即艮止之意；「遄往」者，遄，速也。

事既可已，即當「遄往」，一經因循，必致誤事，是以有咎，故曰：「已事遄往，無咎。」

若事在可已不可已之間，已之則失業，不已則害公，惟當酌其輕重緩急之宜，
故曰：「酌損之。」

《象傳》以「尚合志」釋之，「尚」作上，庶幾也，「已事遄往」，庶幾與上合志也。

虞氏以「已」作祀，謂祭祀，祀事而云「酌損」，即《彖》所云：「二簋可用享」之義，
其說亦通。

【占問】

*   問時運：已往莫追，目下宜急加勉，自可免咎。
*   問戰征：宜速進兵，不可遲緩，輜重糧食，亦須「酌損」。
*   問營商：販運宜速，審時度勢，宜酌量前行，定可獲利，必無咎也。
*   問功名：速往則得，遲緩無成。
*   問婚姻：即日迎娶，兩姓好合。
*   問家宅：須速他遷，吉。
*   問訟事：即速了結罷訟。
*   問失物：速尋可得。
*   問六甲：生女。

【占例之321】 

友人某來曰：「有朋友以急需借金，請占後日利害。」筮得［損］之［蒙］。

爻辭曰：「初九，已事遄往，无咎，酌損之。」

斷曰：

爻居內卦，又在初位，內卦為兌，兌為口，有開口求人之象。
爻辭曰：「已事遄往，無咎」，
謂當此時處困難，宜拋棄其事，趕急前往，以求救援，得季布之千金一諾，斯可無咎矣。
「酌損之」者，謂其所借金數，或有不足，又宜酌量多寡，以賑其乏。

玩此爻辭，知需用急切，有不可片刻寬緩者，緩即有咎；
但所借之款，必有減少，亦不至空手而回也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**九二，利貞，征凶，弗損益之。**

**《象傳****》曰：九二利貞，中以為志也。**

二處內卦之中，凡事之有待損之益之者，必其未協於中也。

二得中，則以「弗損」為「利貞」。若不可損而損之，則損之反失中，是以「征凶」。

［損］與［益］相對，人只知損其所損，以損為益，不知不損其所不損，不損乃為益。

蓋其所弗損弗益者，惟在守其中道而已，得其中，即「利貞」也。

《象傳》以「中以為志」釋之，「志」，猶射之的，以中為的，志之於此也。

【占問】

*   問時運：好運方來，不減不加，萬事得中，自然獲利。
*   問戰征：不必減糧，不必添兵，堅守中營，有勝無敗；若魯荚前往，恐有凶也。
*   問營商：貨物合宜，不必減價，無不獲利。
*   問功名：無榮無辱，青氈守舊。
*   問婚姻：兩姓門戶相當，吉。
*   問家宅：地位得中，不必添改，大利。
*   問訟事：平和。
*   問失物：原物無失。
*   問六甲：生女。

【占例之322】 

友人某來曰：「余為家兄在大阪壟斷米市，大受虧耗， 有獻斡旋者，以電報來告，催余運送多金，猶得轉敗為勝。 余恐再失，則受虧愈大，因占其成否如何？」筮得［損］之［頤］。

爻辭曰：「九二，利貞，征凶，弗損益之。」

斷曰：

卦象澤低而山高，知一時米價，大有高下之勢。

初次見價低，而多數約買，今臨期騰貴，不能不如數應付，以致受耗。

東京支店之金，不可動也，謂之「利貞」，若送金而往，謂之「征凶」。

大阪本店雖虧，以東京支店維持之，自可挽回，謂之「弗損益之」。

後果如所占。

【占例之323】

明治六年(1873)，貴顯某任某縣縣令，來請占氣運，筮得［損］之［頤］。

爻辭曰：「九二，利貞，征凶，弗損益之。」

斷曰：

損卦為損下而益上，二爻曰「弗損益之」，是明明言下不必損，上不必益也。

今足下出任某縣令，占得此爻，爻辭曰：「九二：利貞，征凶。弗損益之。」

以九二爻位得正，宜固守成規，不必改作，自得其利。

若妄自更張，竟求進步，反致凶也，故無取於損，「弗損」即為「利貞」。

足下其謹遵爻辭，行之可也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，三人行，則損一人，一人行，則得其友。**

**《象傳****》曰：一人行，三則疑也。**

六三辰在亥，得［乾］氣，［乾］為人，又為行，三爻為三人，故曰：「三人行」。

［乾］上至三而變［兌］，是三損一也。

上互［坤］，變［坤］之上畫成［艮］，二陰一陽，故曰：「一人行。」

三為［損卦］主爻，居［兌卦］之終，［兌］為友，故曰：「得其友。」是［艮］得其友也。

蓋天下事，一則不足，三則過之，以二為得中，乃奇偶之定數，
是以「三人行」、則損其一以成二，一人行、則「得其友」亦成二。 

一而二，二而一，斯之為合志，不然、三人成眾，眾則人心不一，而疑惑生焉，
故《象傳》以「三則疑也」釋之。

【占問】

*   問時運：財運平平，少則獲利，多則有損。利雙月，不利單月。
*   問戰征：宜從兌方，一路進軍，自有援兵相助，有勝無敗。
*   問營商：商業宜於一人獨做，否則二人同辦，再多則必有損。
*   問功名：須一人獨往，必得成名。
*   問婚姻：得友，即得偶也，吉。
*   問家宅：宅在兌方，宅中丁口，每家只有兩丁可斷。
*   問訟事：兩造成訟，為中有一人唆弄所致，去此一人，則訟了矣。
*   問六甲：生女。

【占例之324】

明治二十五年(1892)，四月，余任北海道炭礦鐵道會社長之役，
將赴所在任，占改正處分如何，筮得［損］之［大畜］。

爻辭曰：「六三，三人行，則損一人，一人行，則得其友。」

斷曰：

卦體［艮］山［兌］澤，卦德［損］下［益］上，
明見上卦之山愈高，下卦之澤愈低，有上下不通之勢。
上下不通，必致事務阻礙，弊端百出，會社因之招損失也。

今余恭任社長，勢不可不淘汰人員，革除敝害，然此社之弊有二：
一係社務，不專關營利主義，一係社員，多由官吏而來。
不關營利主義，則社用之出納無准；由官吏而來，則社規之約束難齊。
於是耗費多，冗員眾，社中諸務，皆有名無實而已。

余欲振興會社，所以不能不銳意改革也。
今占得三爻，玩繹爻辭，是明明告我三分中損一之法也。

余得此卦，遂單身赴北海道，斷行改革，先減役員三分之一，開其端緒，
自是而社務遂大得整頓。

【占例之325】

明治二十五年(1892)，余為北海道炭礦會社社長，
時因石炭之販路有礙，所採掘石炭，堆聚不售，社員皆為焦心。筮得［損］之［大畜］。

爻辭曰：「六三，三人行，則損一人，一人行，則得其友。」

斷曰：

據爻辭稱「三人行，則損一人，一人行，則得友」，
是明示以少則得利，多則有損，為目下之情形也。

至四爻，則曰「損其疾，使遄有喜」，是明言去其貨之劣者，使往售而有喜也。

五爻則曰「或益之十朋之龜，弗克違，元吉」，
按古者貨貝五朋，是明言必將益價，莫之能違，是以大吉；
上爻則曰「弗損益之，利有攸往」，是明言價格上落，可以到處銷售，自能獲利也。

此後出［損］入［益］，
［益］《彖》曰「利有攸往，利涉大川」，是明言可以販運出洋，銷行於外國也。
益六爻，皆有暢銷獲利之象，由此推之，以一爻為一年，洞悉九年如一日，集社員示以此斷。

果哉！二十五年，多蓄石炭，二十六年販路頓開，照此占辭，料知此後社務，必可隆昌也。

【占例之326】

友人某來，請占事業之成否，筮得［損］之［大畜］。

爻辭曰：「六三，三人行，則損一人，一人行，則得其友。」

斷曰：

此卦山高而上聳，澤低而下陷，山澤不通氣，有草木不生，魚龜不育之象。

今占得三爻，爻辭大旨，謂三人則損，一人則得，知合眾興事，必多意見不合，反致損失。
足下能獨力成事，必得同心之友來助，可以興業而有為也。

【占例之327】

明治三十二年(1899)一月，自由黨與政府提攜議會，所議漸合政府之意，
自由黨乃推選三人，請置大臣之位，政府不允，請新聞多論其可否。
某議員來，請占自由黨之意向，果否貫徹，筮得［損］之［大畜］。

爻辭曰：「六三，三人行，則損一人，一人行，則得其友。」

斷曰：

此卦外卦為政府，內卦為黨員，黨員向政府推舉大臣，政府秉艮止之性，不允其請，
是下悅上止，故名其卦曰［損］。

六三陰爻，與上九陽爻相應，故黨員之意，得達政府，
在政府為今進黨員三人，不得不點大臣三人，是政府之所以為難也。

或三人中選用二人乎？謂之「三人行，則損一人」；
或只用一人乎？謂之「一人行，則得其友」也。

他日偶晤板垣伯，談及此占，相與一笑。後因黨內有猜忌者，此事遂止。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六四，損其疾，使遄有喜，无咎。**

**《象傳****》曰：損其疾，亦可喜也。**

此爻以陰居陰，為外卦之始，與初九相應，初動體［坎］，［坎］為心病，疾所由生。
疾曰：「甚疾」，「其」指初也，得四為之應，內外皆知所當損，而決計損之，
則事之損猶在後，疾之損為在先也。

疾損而「遄」，「遄」者初，「使之偳」者，四也。 
蓋有疾則憂，疾損則喜，故「無咎」也。

《象傳》以「亦可喜」釋之，
謂不必言損事，但言損疾，而亦可喜，則損事之喜，更可知矣。 

【占問】

*   問時運：目下雖有小災，得救即療，可以轉憂為喜。
*   問營商：貨宜減辦，使之即往販售，獲利可喜。
*   問戰征：未免遭傷，醫治可療，無咎。
*   問家宅：此宅陰氣過盛，宅眷致多疾病，新禱可療，無咎。
*   問功名：一時難望。
*   問婚姻：四與初相應，初陽四陰，陰陽相合，必成可喜。
*   問訟事：「疾」者，害也，去其所害，訟自平矣。
*   問行人：有事他往，一時未歸，有喜無咎。
*   問六甲：生男。

【占例之328】

工部省書記杉實信氏，予舊親也。
明治十五年二月某日晨起得電報，云杉氏罹急疾，余驚而筮之，得［損］之［睽］。

爻辭曰：「六四，損其疾，使遄有喜，无咎。」

斷曰：

觀爻辭，已得明示，謂此病頗重，使名醫速施治療，可立愈也；
若遷緩過期，雖名醫亦將束手，故曰「損其疾，使遄有喜，無咎」。

不幸夜來，大雪紛飛，杜絕行道，朝來風益狂，
余冒雪赴品川，訪于氏之病室，醫師皆為大雪所阻，延期不到，果即日死去。
亦天數也，可歎可悼！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，或益之十朋之龜，弗克違，元吉。**

**《象傳****》曰：六五元吉，自上祐也。**

「十朋之龜」，
元龜長一尺二寸，直二千一百六十，為大貝十朋；
公龜九寸以上，直五百，為牡貝十朋；
侯龜七寸以上，直三百，為公貝十朋；
子龜五寸以上，直百，為小貝十朋；見《漢書》。

［坤］數十，又偶為朋，故有「十朋」之象。
龜者靈物，能前知吉凶，為卜筮吉凶之具。 

此爻柔順得中，誠孚於下，故人獻其誠。
「或益之十朋之龜」，「或」者，不知其所從來之辭，意外之益，君子疑焉，故問之於卜筮。

理數已定，十朋之元龜，不能違，其吉可知，故曰：「十朋之龜，弗克違，元吉。」

《象傳》以「自上祐也」釋之，「上祐」者，「自天祐之」也。

以爻象言，「上」指上爻，謂上能輔祐六五之君也。 

【占問】

*   問時運：運途全盛，可得意外寵遇。
*   問戰征：軍事先卜，其兆大吉。
*   問營商：財運之來，雖辭不去。
*   問功名：自天祐之，吉無不利。
*   問家宅：家業興隆，不卜可知。
*   問婚姻：天作之合，吉。
*   問疾病：病癒之後，且可得財，吉。
*   問六甲：生男。

【占例之329】

東京豪商某家甲幹某來，曰僕受本店之命，擔任大藏省用務，率數百人以從事。
近聞明年大藏省將有改革，此事擬廢，則僕所管數百人，一時皆失其業，實所不忍。
今轉謀於某會社，欲援此等人以相當之業，請占其可否？筮得［損］之［中孚］。

爻辭曰：「六五，或益之十朋之龜，弗克違，元吉。」

斷曰：

此爻以陽居五，位得中正，可智足下秉心正直，當久任其事，不必轉而他往也。

「十朋之龜」者，謂將來有意外之幸福也。

今者大藏省有改革之議，其中或損或益，足下別有擔任之務，此數百人，因之得福，亦未可知。
就爻位推之，
明年當上爻，爻辭曰「弗損益之，無咎，貞吉，利有攸往」，
明年無所損益，且貞吉有利，此事務或不復擬廢，亦未定也。
總之足下與此數百人，皆得無咎且吉，不必懷憂。

某大喜，後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，弗損益之，无咎，貞吉，利有攸往，得臣无家。**

**《象傳****》曰：弗損益之，大得志也。**

此爻居［損］之極，不可復損也，曰：「弗損益之」，其辭與二同，其義與二別。
上與三應，三處當損之位，人或疑損三以益上，三之損實為上之益也，
故特示之曰： 「弗損益之」，以明三雖有損，而於上則無所損益焉。
無損則事皆平均而「無咎」，理得安詳而「貞吉」。

「利有攸往」即《彖傳》所稱「與時偕行」之義，
上為［艮］之極，極則變，故不為止而為往也。
上互［坤］，［坤］為臣，［艮］為家，［艮］動而變［坤］，「得臣無家」之象。
弗損下以益上，是王者以天下為家，臣下化之，亦皆國而忘家，故曰：「得臣無家」。

《象傳》以「大得志」釋之，
謂王者以不損益為益，潛移默化，不見其跡，志量之所及甚大，故曰；「大得志也」。

【占問】

*   問時運：目下絕無窒礙，所往皆利，大吉。
*   問戰征：軍隊不需添減，率此以往，攻克戰勝，無往不利，可「大得志也」。
*   問營商：貨價無甚上落，往售皆可獲利，大吉。
*   問功名：目下即可得志。
*   問疾病：當出外求醫，無咎。
*   問行人：在外大吉，一時未必歸家。
*   問六甲：生男。

【占例之330】

明治九年，長崎商人大浦阿啟與神代某來，曰：
「前自驛遞局，借與橫濱製鐵所，從事船舶修繕費用，後因得不償失，大被虧損。
計將返納於驛遞局，或轉讓與他人。兩者未決，請占其孰可？」筮得［損］之［臨］。

爻辭曰：

此爻為損之極，今後更無所損，不損則必有所益，
故其辭曰「弗損益之，無咎，貞吉，利有攸往」也。

二友信之，遂決計續承其業，翌年有西南之役，船舶繁多，大得利益云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
