《高島斷易》32-恆

[![=32雷風恆](http://upload-images.jianshu.io/upload_images/6831688-1f0958c106d9ee81..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001004) 

《上經》首［乾］而繼［坤］，［坤］即［乾］之配；
《下經》首［咸］而繼［恆］，［恆］即［咸］之久。

［咸］為可大之業，［恆］為可久之德，
可久配天，可大配地，故［乾］亦為久，［坤］亦為大。

［震］男［巽］女，本從［乾］［坤］而生，雷風即乾坤之噓氣也，
乾坤不變，雷風亦不變，故雷風之卦曰：［恆］。 

**恆，亨，无咎，利貞，利有攸往。**

**「恆」字，從心，從亙，訓常，
《易》曰：「恆，久也。」凡事暫時塞者，久則通，通則「無咎」。**

**「貞」者，正也，
［咸］為夫婦結縭之始，男下於女，故「娶女吉」；
［恆］為夫婦居室之常，女下於男，故「利」其「貞」。**

**［巽］柔而順，順故能貞，［震］剛而動，動故有往。** **「貞」者，女子之德也，「往」者，男子之事也。
《正義》曰：「得其常道，何往不利？」故曰「利有攸往」也。**

**《彖傳》曰：恆，久也。
剛上而柔下，雷風相與，巽而動，剛柔皆應，恆。** **恆，亨，无咎，利貞，久於其道也。
天地之道，恆久而不已也。** **利有攸往，終則有始也。** **日月得天而能久照，四時變化而能久成。** **聖人久於其道，而天下化成。
觀其所恆，而天地萬物之情可見矣。**

**可此卦上［震］下［巽］，
［巽］為風，是剛上柔下也。［震］為雷，雷風相與而為［恆］。
雷風者，即從山澤而生氣，故卦次於［咸］。**

**其為氣，通徹上下，運行周遍，化育萬物，生生不息，而變化有常，
其德亙古今而不易，是即「天地之道，恆久而不已也」，故名此卦曰［恆］。**

**恆者，常也，久也，［恆］之為道，「亨」乃「無咎」，亨通無咎，乃得「利貞」。**

**夫［恆］有二：「有不易之恆，有不已之恆。」**

**「利貞」者，不易之恆；
「利有攸往」者，不已之恆也。合而言之，常道也。**

**「亨」者，［恆］之用也；
「貞」者，［恆］之體也。**

**「剛柔皆應」者，［恆］之成德也；
「利有所往」者，［恆］之行事也。**

**［巽］以貞終，［震］以行始，大［震］入［巽］，故曰「終則有始」。**

**觀諸日月之得天久照，驗諸四時之變化久成，徵諸聖人之久道化成，
天道聖道之歷久不敞者，莫非此恆久之道也。**

**以此卦擬人事，
［震］為長男，［巽］為長女，變［咸］之二少，為［恆］之二長，
婚姻之禮，夫婦之恆道也。**

**「雷風相與」者，天地之運也；
「剛柔皆應」者，陰陽之機也；君子則之，以保其恆。**

**以恆修身，而身教乃亨；以恆齊家，而家道乃亨；以恆治國，而國運亦亨；
所謂「無往不利」者，此也。**

**讀《關睢》之詩，文王之化行於遠，后妃之德修於內，其得［恆］之旨也夫！**

**推之日月四時之久照久成，聖人之久道化成，仰觀俯察，而［恆］之情可見矣。
人事之通塞隆替，不外是焉。**

**以此卦擬國家，
上卦為政府，有雷厲之性，以振興庶政；
下卦為人民，有風動之象，順從政府之命令也。**

**［恆卦］［震］上［巽］下，［震］為夫，［巽］為女，卦體本為夫婦。**

**［咸］以少為情，［恆］以長為禮，「恆」即「恆其所謂感」也。**

**然家修即為廷獻，王化起於閨門，齊家治國，其道本一以貫。**

**王道畢世而仁，聖功萬年無敞，是即聖人之久道化成也。**

**雷動風散，可見恩威之並施也。剛上柔下，可見寬猛之交濟也。**

**和順取諸［巽］，振作取諸［震］，
有為有守，無怠無荒，內秉潔齊之志，外協通變之宜，道以亨而無咎，化以久而彌神，
終始如一，上下不疑，是久於其道也，而郅治有恆矣。**

**日月之久照，四時之久成，胥於此可見矣。 **

**通觀全卦，
《序卦傳》曰：「夫婦之道不可以不久也，故受之以恆。」**

**［咸］為夫婦之始，［恆］為夫婦之常，
所謂《下經》首［咸］［恆］，以夫婦之道配［乾］［坤］也。**

**然［恆］一卦，唯五爻言夫婦，餘爻皆歷言［恆］之不當，為為垂誡；
且六爻無一吉辭，即《彖》辭亦第云「無咎」。**

**蓋［恆］為天地之常道，日且久照，四時久成，不恆則變，恆則得其正，
是以聖人曰：「人而無恆，不可以作巫醫。」皆反言以警之，而於［恆］未嘗有贊辭也。**

**《象》曰「君子立不易方。」亦唯以不易者，守其［恆］而已。**

**卦體六爻相應，剛柔二氣，交相為用，
剛有剛之道，柔有柔之道，［恆］之亨而無咎，惟久於其道也。**

**［恆］之反卦為［咸］，故二卦爻象，皆顛倒相因：**

**［恆］初爻之深刻，即［咸］上之巧令也。** **［恆］二之「悔亡」，即［咸］五之「無悔」也。
［恆］三之承羞，即［咸］四之「朋從」也。
［恆］四之非位，即［咸］三之「隨人」也。
［恆］五之婦吉夫凶，即［咸］二之「凶，居吉」也。
［恆］上之「大無功」，即［咸］初之「志在外」也。**

**故二卦同體，卦象反復。**

**［咸］曰：「聖人感人心，而天下和平」，
［恆］曰：「聖人久其道，而天下化成」，天地萬物之情，皆可於此見之矣。**

**《大象》曰：雷風，恆，君子以立不易方。**

［震］雷動而在上，［巽］風入而在下，雷風二物，雖至動至變而無常。

而究其極，雷之發聲，不爽其候，風之噓物，各應其時，
振古如斯，未嘗或失，故曰「雷風恆」。

君子體此象以應萬變，而道不變，［恆］而已矣。

「立」者，確乎不拔，「方」者，主一不遷，志有定向，而持守彌堅，
不為富貴淫，不為貧賤移，不為威武屈，特立無懼，
此君子之所以為君子者，得［恆］道耳。 

【占問】

*   問戰征：雷出於地，風生於谷，防有敵兵埋伏，火炮攻擊之虞。
    宜堅守營壘，不可退，後可以轉敗為攻。
*   問營商：［震］屬正東，［巽］屬東南，曰「立不易方」，言貿易不可改易地方也。
*   問功名：［震］［巽］皆木，木植立不易，幹霄直上，自得直達之象，但宜久成，不宜躁進。
*   問家宅：此宅坐西北，朝東南，為祖遺舊宅，是恆產，方向切不可移易。
*   問婚姻：男家長男，女家長女，二長相配，婚姻大利，可卜百年偕老。
*   問疾病：必是肝火上沖，痰火氣喘，須服前方，不必改易。
*   問六甲：生男，必是初胎。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，浚恆，貞凶，無攸利。**

**《象傳》曰：浚恆之凶，始求深也。**

「浚」，深也。初爻當［恆］之始，以始求終，所當循序漸進，方能幾及。

所謂登高必自卑，行遠必自邇，由此以往，無不利也。

若乃躐等以求，如撮土而期為山，勺水而欲成海，初基戶立，後效殊奢，
事雖不失其正，要必難免於凶也，故曰「浚恆，貞凶。」

《象傳》曰：「始求深也。」
「始」指初爻也，謂其未涉其淺，而遽求其深，是欲速而不達者也。
非徒無益，反見其凶，譬如用智而失之鑿，求道而索之隱，皆「浚恆」者之過也。

【占問】

*   問戰征：宜步步為營，切忌孤軍深入，深入必凶。
*   問營商：宜得利即售，不可壟斷居奇，以貪高價。
*   問功名：宜安分守職，切怭梯寵希榮，徼幸圖功，恐反招辱。
*   問婚姻：婚姻之道，宜以門戶相當，切勿慕富攀貴，貪結高親，反致後悔，往往有之。
*   問家宅：宅是新建，昔乎過求華麗，致難持久。
*   問訟事：死一經涉訟，歷久不了。
*   問六甲：初胎，生女，唯恐難育。

【占例之248】

明治十五年(1882)七月，朝鮮變起，花房公使以下，脫歸長崎。
同年八月，朝廷發陸海軍，命花房公使重至朝鮮，使之問罪。

余筮之，得［恆］之［大壯］。

爻辭曰：「初六，浚恆，貞凶，無攸利。」

斷曰：

觀初六爻辭，知朝鮮之漸進開化也。

今番朝鮮雖失禮於我，政府未嘗舉兵，可謂能守其恆道也。
若政府乘一朝之怒，忘恆久之道，責之過深，則是爻辭所云「浚恆，貞凶，無攸利」，
正當為政府慮矣。

問政府今用問罪之舉，不在深求，而在和解，則其事可諧。
即或一時未諧，［恆］之初爻，變為［大壯］，則以［大壯］之軍備，壓制而已。

其策則分我軍為六，留其四於馬關，以其二為朝鮮開化黨之聲援；
如此而猶有不及，可使一軍自元山津而衝其背，可使開化黨維持朝鮮也，是天數之理也。

筮畢，呈之某貴顯，貴顯又使人更問曰：
「朝鮮之事，雖不足憂，清國之關係實大也，子幸占我國與清國關係。」

余復筮之，得［艮］之不變。

斷曰：

［艮］者，兩山相對之卦，兩山相對，可見而不可近也，又不可相應也。
於不近不應之卦，其無戰爭，斷可知也。

其後朝鮮之事，果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，悔亡。**

**《象****傳****》曰：九二悔亡，能久中也。**

二爻以陽居陰，是失位也，失位故有悔；
然二處［巽］之中，為［巽］之主，
二與六五陰陽相應，以剛中之德，輔柔中之君，又能持久，故曰「悔亡」。

《象傳》曰：「能久中也」，謂可久之道，不外乎中，能「久於其道」，入能久於其中也。

二爻能之，悔自亡矣。

【占問】

*   問戰征：營位失當，恐有後悔，唯宜居中不動，持久固守，可免禍也。
*   問營商：貨物不得銷路，致有耗敗，宜歷久待價，可得反本。
*   問功名：失其機會，反招災害，待時而往，雖不成名，亦無尤也。
*   問家宅：此宅地位不當，居者不利。十年之後，宅運可轉，方得無咎。
*   問婚姻：平平。
*   問六甲：生女。

【占例之249】

某會社社長，來請占社運，筮得［恆］之［小過］。

爻辭曰：「九二，悔亡。」

斷曰：

此卦「雷風相與」，「剛柔皆應」，是會社之象也。

卦名曰［恆］，業必以久而成也。

今占得第二爻，二爻以陽居陰，未免位置不當，事有窒礙；
足下躬膺社長，當以中正處之，保其恆久。

守［巽］之貞，法［震］之往，歷久不倦，而推行盡利，其道乃亨，何悔之有？

社長聞之曰：「該社自開業以來，多不能如意，今得此占，自當恆久不已，以圖遠大之業。」

後此會社，果得盛大。

【占例之250】

明治二十六年(1893)二月，北海道炭礦鐵道會社支配人檀村登三郎來曰：
「余從事社務有年，事務多端，深恐力弱才微，不勝其任，思欲改就官職，猶豫未決，
幸請一筮。」筮得［恆］之［小過］。

爻辭曰：「九二，悔亡。」

斷曰：

［巽］下［離］上，
［巽］為薪，有煤炭之象，［巽］又為商，為利，有會社之象；
［震］為行，為奔，有鐵道之象。

今占得第二爻，九二［坎］爻，辰在子，上值虛，虛為北方列宿之中，故會社在北海道。

二爻以陽居陰，為失位，故有悔，
然足下既從事社務，必深識其中之利益，久於其道，自然精明練達，能振興其業也。

後植村氏得此占，益加勉勵，不數月，至占重任。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，不恆其德，或承之羞，貞吝。**

**《象****傳****》曰：不恆其德，無所容也。**

九三處［巽］之極，［巽］為進退，為不果，「不恆其德」之象。

「羞」者，恥也，九三以陽居陽，其位雖正因其執心不定，德性無恆，而錯誤隨之。

「或」者，將然之辭，謂雖未明見其羞，而羞或承之矣，雖貞亦吝。

「吝」謂「可鄙」也，《象傳》曰：「無容也」，
大節一虧，無所逃於天地之間，蓋深斥之也。

【占問】

*   問戰征：軍事貴勇往果決，得以制勝，
    ［巽］為不果，必多畏卻，則進退無恆，勢將辱國傷師，咎何能辭？
*   問營商：爻辭曰「不恆其德」，是必商無恆業也，何以獲利？
*   問功名：二三其德，業必不就，名何由成？
*   問家宅：三爻居［巽］之終，［巽］終變［震］，［震］為大途，
    此宅必近大道之旁，其宅不利久居。
*   問婚姻：婚事不終，恐貽羞辱。
*   問六甲：生女。

【占例之251】

一日某貴顯來訪，謂余曰：「有同僚某，因負債請余援助，長官某亦代為說合，予諾之，
而後至期，彼竟無力得償，敢請占其得失。」筮得［恆］之［解］。

爻辭曰：「九三，不恆其德，或承之羞，貞吝。」

斷曰：

此卦「恆久而不已」，是其貸與，永不返還可知。

其辭曰「不恆其德」，謂彼窮迫如此，勢必二三其德，不能恆守此約信也。

「或承之羞」，謂君若盛氣責之，彼必出言不遜，反受羞辱也。

後果如此占。

【占例之252】

明治二十八年(1895)，占清國國運，筮得［恆］之［解］。

爻辭曰：「九三，不恆其德，或承之羞，貞吝。」

斷曰：

恆者，久也，溯我國與外國交際，唯清國最舊，是恆之象也。
兩國並立亞細亞，輔車相依，同文之國，尤最親密。

近年歐美各邦，文明開化，日新一日，
我國有所見於此，是以取彼之長，補我之短，乃遣少年子弟留學歐西，
又聘西國教師，使之教我子弟。

在清國墨守舊習，自示尊大，不能達觀宇內大勢。

朝鮮介我兩國之間，我與清國商議，謀欲互為保護，清國有疑於我，終至兵陣相見。

今占得三爻，爻辭曰「不恆其德，或承之羞，貞吝」，
［巽］為進退，謂清國進退無恆，勢必辱也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，田無禽。**

**《象****傳****》曰：久非其位，安得禽也？**

「禽」者，鳥獸之總名，［震］為獵夫，［巽］為禽。

九四處［震］之初，已出於［巽］，是［震］之獵夫前進，［巽］之禽後退，
以此而田，必無獲也，故曰「田無禽」，以喻失民心也。

夫所貴於［恆］之道者，德稱其位，才勝其任，
事上而有所建明，治下而有所康濟，積日累久，則其裨益必多。

九四以陽居陰，與初六相應，初六「浚恆」既「無攸利」，無利者，亦即「無禽」之謂也。

《象傳》曰：「久非其位，安得禽也？」

大凡所處非其地，所乘非其時，所為非其方，所交非其人，皆久而無功也。

田之於禽，其得失最著者也，故以之為象。

【占問】

*   問戰征：立營不得其位，必致師老無功。
*   問營商：凡貨物銷售，各有其地，如求木於漁，問魚於樵，雖久於其業，必無獲也。
*   問功名：如不入場屋，而望高科，不登廊廟，而求顯官，居非其位，雖久無獲也。
*   問家宅：此宅方位不利，不可久居，宜急遷移。
*   問婚姻：兩姓配偶不合。
*   問六甲：生男，恐難養育。

【占例之253】

明治二十三年(1890)，某縉紳來，請占某貴顯氣運，筮得［恆］之［升］。

爻辭曰：「九四，田無禽。」

斷曰：

就卦論卦，直言不諱，望勿見責。

今君為某貴顯占氣運，得［恆］之四爻，
四爻以陽居陰，居不當位，爻辭曰「田無禽」，猶言謀而無功也。

知某貴顯雖久處高位，目下時運已退，才力亦衰，凡所作為，多無成效，
自宜退隱，毋貽竊位之譏也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，恆其德，貞，婦人吉，夫子凶。**

**《象****傳****》曰：婦人貞吉，從一而終也。夫子制義，從婦凶也。**

六五居得尊位，為［恆］之主，下與九二相應。

九二居［巽］，［巽］為婦；六五居［震］，［震］為夫。
六五專守九二之應，貞一其德，貞則貞矣，為婦則吉，為夫凶也。

不知五為［震］主，［震］為行，丈夫之志，當以義制事，推行盡利，以垂久之業。

若第以從一為正，是妾婦之道也，孟子所謂「賤丈夫」者是也。

《象傳》曰「從一而終」，謂婦人之德，惟宜從一；故曰「貞吉」。

夫「夫子制義」，謂丈夫之行，惟宜審義。
義則不害於貞，貞則或傷真義，故曰「從婦凶也」。 

《象傳》所云「貞吉」者，指婦人也。「利有攸往」者，指丈夫也。

知夫此，而［恆］之道得矣。

【占問】

*   問戰征：古稱軍中有婦女，士氣不揚，項羽之敗，未始非虞姬累之也。行軍宜凜之。
*   問營商：商業宜隨時變通，若拘泥執一，婦孺貪小之見，必無大利也。
*   問功名：丈夫志在四方，前程遠大，若徒貪戀閨房，傷身敗名，凶莫大焉。
*   問家宅：古云「牝雞司晨，惟家之索」，是當深戒。
*   問婚姻：女家占此則吉，男家占此則凶。
*   問六甲：生男。

【占例之254】

豪商某來，請占氣運，筮得［恆］之［大過］。

爻辭曰：「六五，恆其德，貞，婦人吉，夫子凶。」

斷曰：

足下久營商業，精明強幹，余所素知。

今占氣運，得［恆］之五爻，五為［震］之主爻，［震］為從，故《象》曰「從婦凶」。

夫女子小人，皆屬陰象，
商業之推行，權宜自主，不可聽從人言，治家之道，亦不可偏聽婦言。
爻象之辭，垂誡深矣，足下宜凜之！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，振恆，凶。**

**《象****傳****》曰：振恆在上，大無功也。**

［震］動也，故［恆］至於上，爻育振動之象焉。

上六處［震］之終，為動之極。
動者宜守之以靜，終者宜返之以始，斯德可全於末路，業不敗垂成，恆道成矣。

今上六處［恆］之極，而振動不已，以振為恆，恆有盡而振無盡，是以凶也。

［震］為決躁，［巽］亦為躁卦，
躁動無時，猶是雷發而不收，風行而不止，其何能有功哉！

故《象傳》曰「大無功也」。

【占問】

*   問戰征：上為主帥，行軍之道，全在鎮定，若妄動喜功，必無成也。
*   問營商：上為一卦之歸宿，是商業歸結之時也，當歸結而不歸，收發無時，終無結局也。
*   問功名：上處卦之終，功名已盡，若復癡心妄求，不特無成，恐反致禍。
*   問家宅：此宅已舊，不必改作，改作必凶。
*   問婚姻：必是晚年續娶也。無須再娶，娶則必凶。
*   問訟事：急宜罷訟。
*   問失物：不得。

【占例之255】

某商人來，請占氣運，筮得［恆］之［鼎］。

爻辭曰：「上六，振恆，凶。」

斷曰：

凡占卦遇上爻，上為卦之終局，必其人好運已終，只宜靜守而已。

今［恆］之上六，曰「振恆」，以振為恆，是卦已終，而動未終，故曰凶也。

足下占得此爻，當守靜以制動，斯可無咎。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
