《高島斷易》46-升

[![=46地風升](http://upload-images.jianshu.io/upload_images/6831688-6f962fdeeedbc9cd..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001063) 

卦體［坤］上［巽］下，按
［坤］辰在未，未土也，故［坤］為地；
［巽］辰在巳，上值軫，軫主風，故［巽］為風。

陸績云：「風，土氣也。」
［巽］為［坤］所生，故風從地而起，即《莊子》所云：「大塊噫氣，其名為風」也。

地上風下，蓋風起自地下，頃刻而行於天上，有［升］之象。

［升］為十二月之卦，陰氣下凝，陽氣上升，此其時焉。
此卦所以名「地風升」也。 

**升，元亨，用見大人，勿恤，南征吉。**

**卦象由［巽］升［坤］，故曰［升］。
［巽］本「小亨」，「元」者，［坤］之「元」，得夫［坤］元之氣，故曰「元亨」。**

**「大人」謂二，［巽］傳曰「利見」，此曰「用見」，
謂不升則不得見，用升而後可見也，故曰「用見」。**

**得見大人，則大人必相與同升，自可無恤。**

**［巽］之往［坤］，［坤］之往［巽］，
皆必歷於南，譬如日月之升，皆南征，而其降也，皆北行，故曰「南征吉」。**

**《彖傳》曰：柔以時升，****巽而順，剛中而應，是以大亨。** **用見大人，勿恤，有慶也。南征吉，志行也。**

**［巽］位在巳，［坤］位在［申］，其升也，歷時而漸進，故曰「柔以時升」。**

**陰始於［巽］，而終於［坤］，柔莫柔於［巽］矣。**

**［巽］《彖傳》曰：「柔順乎剛。」［坤］《彖傳》曰：「柔順利貞。」，
是所謂「巽而順」也。**

**二為［升］之主，剛而得中，二五相應，謂之「剛中而應」，其亨是以大也。**

**王制升諸徒，升諸司馬，皆為大人，得以用見，是可「勿恤」。**

**柔依剛而立，初得二而升之基益固，而升之道乃亨，故曰「有慶」。**

**陽稱慶，慶在初也。［巽］屬東南，［坤］屬西南，
自下升上，必歷［離］之南，乃交於［坤］，南為陽明之方，故「征吉」。**

**得其吉而升之，志於是乎遂，故曰「志行也。」**

**以此卦擬人事，是人之屈者求伸，窮者求達也，然屈伸窮達，有時存焉。**

**剛主動，柔主靜，「柔以時升」，當靜以待時焉。**

**［巽］柔也，［坤］亦柔也，無剛以作其氣，則柔弱不能自樹，其何以升哉！** **故必應以剛中，柔乃得依剛以為立，** **即［巽］《象傳》所謂「剛巽乎中正而志行」者也，其亨可謂大矣。**

**凡人之求升，必藉大人為之先導，引而進之，登而用之，皆大人之力也。
然必先見之，而後得邀其賞識。
「用見」者，進見之謂也。舉不舉未可知也，故不謂之「利見」。**

**然以時而見，必以時而升，當有慶焉，可無憂也。**

**昔呂望之於文王，相見於渭南；孔明之於先主，相見於南陽；南征之吉，是其證也。**

**三代之英，有志得逮，大道之行，人事之亨也。**

**［巽］為風，［坤］為用，正風雲際會，用之則行之時也。**

**此以卦擬國家，升為升平也，所謂道隆德隆，國家全盛之時也。** **其卦自［萃］來，［萃］則得民，得民則國治，國治而後天下平，是治道之大亨也，
故［升］曰「元亨」。**

**然一治一亂，時為之也，時未可升，宜靜以俟之，不宜躁進。 **

**「巽而順」，謂［坤］順以承天也；
「剛中而應」，謂［巽］剛以應時也。**

**得其時，則賢能登進，俊傑超遷，允升天子之階，用布永清之化，
君臣一德，風行俗美，在正時也**

**「大人」者，恭已面南之大人也，
當陽出治，天下之士，咸皆懷抱利器，願期一見之為榮，斯士無被黠之憂，朝有得人之慶。**

**《說卦傳》所云：「帝出乎震，齊乎巽，相見乎離。」［離］南方也，故「南征吉」。**

**卦以二五為剛中相應，二曰「有喜」，五曰「大得志」，即可見萬年有道，升平之象也。**

**通觀此卦，卦名取「地風」，卦象取「地木」，風從地而起，木自地而出；
［巽］為風，亦為木，木與風，其為［升］一也。**

**［升］反［萃］，［萃］［坤］居下，為群眾之象，
［升］則舉於眾，而登之民上，是古者論秀書升之制也，故反［萃］為［升］。**

**《彖》辭曰「用見」，曰「征吉」，謂賢士懷抱道德，樂為世用也；
曰「大亨」，曰「有慶」，謂朝廷任用俊彥，得奏時雍也。**

**往見者在士，舉而用之者在大人，
故士之吉，即為大人之吉，大人之「有慶」，亦即為士之慶也。**

**柔依剛而能立，志得［坤］而斯行，《象》曰：「積小以高大。」
譬如升高，必自卑而登，譬如升階，必由下而進，蓋有愈升而愈上者矣。**

**其大旨唯在「柔以時升」，先時則躁，後時則悔，皆失升進之道也。**

**士者出而用世，審時其至要也。**

**《易》之作也，多在殷周之際，周室王化之行始於二南，所謂「征南」，是明證也。**

**爻象內三爻為［巽］，初「合志」，二「有喜」，三「無疑」，是升之得其人、得其道也。**

**外三爻為［坤］，四曰「山」，五曰「階」，六曰「冥」，是升有其地、有其時也。**

**總之，二為大人，五應之，則升階以見；
初得允吉，四應之，則恭順以事；
三尚可升，六應之，則其升已極。** 

**卦體［坤］［巽］皆柔，如木初出，枝條柔軟，及其幹霄宜上，自然剛健不屈，
所謂「柔而順，剛中而應」者也。**

**《大象》曰：地中生木，升，君子以順德，積小以高大。**

地中生木，當其萌孳始生，渺乎小矣；
及至蔽日干霄，其高大不可限量，蓋不知凡經歲月，得以積累而至此也。

順陰德以［坤］為極，［巽］柔在下，［坤］順在上，由［巽］升［坤］，非積不能。
君子法之，以順其德，積小高大，德必日新而曰懋也。

人以此而樹木者，君子即以此而樹德焉。 

【占問】

*   問時運：得春生之氣，運途當日進日盛。
*   問功名：有指日高升之象。
*   問營商：積累錙銖，漸成富饒巨室。
*   問戰征：宜平地架列木梯，可以登高攻城。
*   問婚姻：順為婦德，有以妾作嫡之象。
*   問家宅：此宅初時低小，近將改造大廈。
*   問疾病：是肝木春旺之症，若不順氣寬養，勢將日積日重，頗為可危。
*   問貨價：有逐步騰貴之象。
*   問秋收：風調雨順，年穀豐登。
*   問行人：一路順風，且積蓄頗豐。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，允升，大吉。**

**《象傳》曰：允升，大吉，上合志也。**

初居升之始，為［巽］之主，［升］者下也，而允其升者上也，
上允其升，則升之志遂矣。

上互［震］，震雷出地，聲聞百里，有［升］之象；
下升上允，志同道合，吉莫大焉。

［晉］六三曰「眾允」，下為二陰所信；
［升］初六曰「允升」，上為二陽所信。

以陰信陰，「悔亡」而已，以陰信陽，乃得「大吉」。

【占問】

*   問時運：運途大順，求名求利，無不如志，大吉。
*   問功名：一舉成名，大吉。
*   問營商：貨價高升，大可獲利。
*   問戰征：升高窺望，得識敵情，一戰可得勝也，大吉。
*   問婚姻：兩姓允合，大吉。
*   問家宅：有出谷遷喬之兆，吉。
*   問疾病：爻象本吉，於問病獨非吉兆，惟在下痢、下陷等症，則吉。
*   問失物：須就高處覓之。
*   問訟事：宜上控，吉。
*   問六甲：生女。

【占例之360】

縉紳某來，請占氣運，筮得［升］之［泰］。

爻辭曰：「初六，允升，大吉。」

斷曰：

卦象取「地中生木」，木得春氣，枝葉怒生，漸增漸大，猶人行運得時，漸入佳境之象也。

今占得初爻，是初運也。
升者，自下升上，允者，我求而被允，升得其允，斯升之志遂，升之道行矣。

運途得此，所求所謀，於名於利，無不「合志」，大吉之占也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，孚乃利用禴，無咎。**

**《象****傳****》曰：九二之孚，有喜也。**

二居［巽］之中，備剛中之德，即為「用見」之「大人」。

初欲升五，必先歷二，以求孚於二也。

古者求賢審官，得人則告諸宗廟，二既孚初之升，特為齋祓以進之。

上互［震］，［震］為祭，故「用禴」。

［巽］，孟夏之月，「禴」夏祭，「用禴」者，取「柔以時升」之義也。

「禴」，祭之薄者，然輸誠求升，雖薄亦孚，在誠不在物也，「無咎」。

《象傳》曰「有喜」，即《彖傳》所云「有慶」也。

［萃］六二以柔應五之剛，［升］九二以剛應五之柔，其至誠感應，則一也，
故爻象「用禴」同，「無咎」亦同。

【占問】

*   問時運：運途得中，必有喜事臨門。
*   問營商：商業全憑信實，有信賣買進出，無詐無虞，自能永遠，且可獲利。
*   問功名：定有泥金報喜。
*   問戰征：出師必祭，是類是禡，信為兵家之要，得信則三軍一心，無戰不克矣。
*   問婚姻：二五交孚，陰陽合德，大喜。
*   問家宅：主有喜兆。
*   問疾病：宜禱。
*   問六甲：單月生男，雙月生女。

【占例之361】

友人某來，請占氣運，筮得［升］之［謙］。

爻辭曰：「九二，孚乃利用禴，無咎。」

斷曰：

［升］者，自下升上，有積小高大之象。

今足下問氣運，占得第二爻，二爻剛中，為卦中之大人。

「孚」者，信也，得其信，不特上下交通，即鬼神亦能感格。

爻象如此，知足下信誼素著，於朋友上下之間，無不交孚，故得「無咎」，
且近日即有升騰喜兆。

【占例之362】

明治二十九年(1896)，某貴顯來，為設立農工銀行，占問成否，筮得［升］之［謙］。

爻辭曰：「九二，孚乃利用禴，無咎。」

斷曰：

卦體［坤］上［巽］下，［坤］為財，為富，［巽］為商，為利。

五行以我剋者為財，［巽］木克［坤］土，土為財。

［升］者，積小高大，有漸進漸長之象。

今貴下占問銀行生業，得第二爻，爻辭曰「孚」，孚者，信也，金銀貿易，最要在信。
「利用」者，利於用也，《洪範．六府》「心曰利用」，即此旨也。

據此爻辭，銀行必成，且有喜兆。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，升虛邑。**

**《象****傳****》曰：升虛邑，無所疑也。**

［升］之三，［巽］之終，［坤］之始也，［坤］為虛，亦為邑，故曰「升虛邑。」

《說文》：「虛，大邱。九夫為井，四井為邑，四邑為邱。」
「邱」，謂之「虛」。《詩》：「升彼虛矣。」「虛」即「墟」也。

墟為空曠高地，由井升邑，由邑升虛，可見「積小以高大」，
歷試諸艱，勝任愉快，地日辟而日大，位日進而日高。

《象傳》曰「無所疑。」信乎三之［升］，升之得其任矣。

徵諸太王居岐，一年成邑，二年成都，三年五倍於初，爻所言升虛升邑，蓋謂此也。

［升卦］爻象三、四、五三爻，皆隱指周室之事。

【占問】

*   問時運：目下運途恰好，漸進漸盛。
*   問營商：市廛謂之趁虛，言就虛地，會集貨物而成市邑，可見商業日盛也。
*   問功名：［升］本發達之象，初方「允」，二則「孚」，至三則已升而在上，可無疑也。
*   問戰征：經此兵燹，城邑空虛，「升虛邑」，奪取空城矣。
*   問家宅：有「前空虛，後富實」之象。
*   問婚姻：「虛邑」，猶空房也，不吉。
*   問疾病：必是虛弱之症無疑。
*   問失物：不得。
*   問六甲：九三陽爻，生男。

【占例之363】

明治十六年(1883)，縉紳某任某縣令，將赴任，請占任事吉凶，筮得［升］之［師］。

爻辭曰：「升虛邑。」

斷曰：

「虛邑」，為凋敝之地，人煙寥落，治理殊難，非盤根錯節之才，未易勝任也。

今貴下新授某邑知事，行將赴任，占得此爻，
以貴下練達之才，任此積衰之邑，必能治劇理繁，為人所難為，當有措之裕如，無容疑也。
可為貴下信之矣。

【占例之364】

明治廿八年(1895)五月，為開墾北海道十勝國利別原野，占其成否，筮得［升］之［師］。

爻辭曰：「升虛邑。」

斷曰：

爻辭與占象，悉相符合，可謂深切詳明。

曰「虛邑」，即荒土地，曰「升虛邑」，是闢荒土而成村落也。
初則允其升，謂從事開墾者，志相合也；
二則孚其升，謂從事開墾者，必「有喜」也；
三則升已成矣。事雖難，可無疑也，其成必矣。

【占例之365】

明治三十一年(1898)，占司法省氣運，筮得［升］之［師］。

爻辭曰：「升虛邑。」

斷曰：

《象》謂積小高大，凡風化之日趨日上，政教之日進日強，皆為［升］也。

今占司法省，欲改設公明之法律，為內地雜居之準備，得［升卦］三爻。
夫有其邑而不治，謂之「虛邑」，有其法而不用，亦謂之虛法。
茲者司法省，新頒法律，將實施之於內地，是升虛而作實也，
此令一行，必無阻礙，無容疑慮焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，王用亨于岐山，吉，無咎。**

**《象****傳****》曰：王用亨于岐山，順事也。**

岐山為周發祥之地，太王遷之，文王康之，時告祭喬嶽，岐山當必在其內也。

蓋天子祭天地，諸侯祭其境內之山川。

「亨於岐山」，岐山在周境內，周先王實主其祀焉。

稱王者，追王之謂也。遷岐山之始，避狄而來，而積小高大，遂成為王業之基，
吉何如也！

《象傳》以「順事」釋之，蓋隱指文王服事之誠，有順德，無二心也。

此周公不言之旨，合前後爻象觀之，而可知矣。

【占問】

*   問時運：事順適，吉而無咎。
*   問戰征：古者禱戰，祈克於上帝，然後接敵，此即用享之義也。享而後戰，其必克矣，吉。
*   問營商：貨物之生也，多取於山林川谷之間。
    祭法，民之取財用者，必祭之，謂祭之可獲利也。吉。
*   問功名：「亨於岐山」，易使而王，大吉之兆。
*   問家宅：宜祭告宅神，吉。
*   問疾病：宜禱。
*   問六甲：生女。

【占例之366】

某商人來，請占氣運，筮得［升］之［恆］。

爻辭曰：「六四，王用亨于岐山，吉，無咎。」

斷曰：

［升卦］諸爻，皆言「升」，唯二四不言「升」，其義並取於「祭享」，
謂人欲升騰發達，必先求神明之保也。

四爻辭曰，「王用亨於岐山」，
岐山為太王避狄之地，浸熾浸昌，大啟爾宇，為周室王運發祥之始。

今足下占得此爻，知足下氣運通順，正如曉日東升，逐步增高，財運亨通，
其中雖由足下計畫之精，要亦有神助也。

宜齋祓以禱之，吉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，貞吉，升階。**

**《象****傳****》曰：貞吉，升階，大得志也。**

五以［坤］德居中，位極其尊，《象傳》所稱「君子以順德，積小以高大」，唯五當之。

「階」，天子之阼階也，升之於階，尊之至焉。

然不正則為新莽，為曹操，其何能吉？

古來必如大舜之有鰥在下，側陋明揚，以至命陟帝位，
爻曰「貞吉」，《象》曰「大得志」，惟舜有之矣。

而作《易》之旨，則隱指西伯方百里起，終受周命事也。

【占問】

*   問時運：平生志願，無不得遂，大吉之兆。
*   問功名：拾級而登，榮寵已極。
*   問營商：五為中數，凡營財之道，不宜過盈，以得中為吉，故曰「貞吉」。
*   問戰征：凡攻城，必用梯階，所以升高也。城必可克，故吉。
*   問婚姻：五與二相應，爻曰「升階」，有攀結高親之象，故二曰「有喜」。
*   問疾病：升，增也，病不宜升，亂階厲階，皆非吉兆。
*   問訟事：訟本凶事，是謂禍階，升階則訟愈凶，何以得吉？
*   問失物：當就階墀間尋之。
*   問六甲：生女。

【占例之367】

某氏來，請占其女氣運，筮得［升］之［井］。

爻辭曰：六五，貞吉，升階。」

斷曰：

［升］者謂「柔以時升」，升得其時，是以吉也。
人之氣運，亦以時行，得時則順，失時則逆，唯在當其可之謂時也。

今足下占問子女行運，想必為嫁娶之事也。

《詩》詠迨吉，為婚姻之及時。
階，上進也，「升階」，升而愈上也，是必有貴戚訂姻，上嫁之象，大吉。

後聞此女，果嫁某縉紳。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，冥升，利於不息之貞。**

**《象****傳****》曰：冥升在上，消不富也。**

上居［坤］之極，升至於上，升無可升矣。

如日之升，朝而日出，晝而日中，暮而日入，
「冥」，則昏暮也，［坤］為冥，故曰「冥升」。

「不息」者，晝夜循環之謂也，今日月沒，明日復升，故曰「利於不息之貞」。

［坤］日「永貞」，即「不息之貞」也。

在人之升，至上則祿位已盡，魂升魄散，歸入幽冥之域。

凡生前富貴利達，消歸無有，惟此道德勛名，足以流傳於不息耳，

故《象傳》以「消不富」釋之，此之謂也。

【占問】

*   問時運：好運已過，且待後運重來，可以得利。
*   問戰征：有率車夜進，誤入幽谷之象，利於息，待天明可出險也。
*   問營商：防有人財兩失之患。
*   問功名：升至於上，功名已顯，防身後蕭條。
*   問婚姻：恐不得偕老。
*   問家宅：宅運已過，勢必中落。
*   問疾病：大象不利，「冥升」者，魂升於天也。
*   問六甲：生女，恐不育。

【占例之368】

明治二十四年(1891)，占國運，筮得［升］之［蠱］。

爻辭曰：「上六，冥升，利於不息之貞。」

斷曰：

論卦體，［坤］上［巽］下，由［巽］升［坤］，升至於六，坤位已終，無可再升矣。

今占國運，得升上爻，我國家自維新以來，一革舊政，悉效歐美之法，
以為取彼之長，補我之短，以冀日進於富強也。

當時使年輕子弟，遊學歐美，以習學其文學言語、政化風俗，
三年學成歸國，即升為學士、博士之職，使之教授國內子弟。
法非不善，意非不良，無如此輩遊學子弟，其於我國向時政教，本未諳練，
即於外國教育，亦徒窺其皮毛，反以揚揚自得，蔑視老成。

其間所謂進步者，如海軍陸軍，駿駿日上，亦自有可取，
而極之教育之原，身心之本，終覺利不勝害，為可慨也。

維新迄今，已二十餘年，升進地步，約計已到上爻。

「冥升」者，為日已近暮，無可復升，其利在「不息之貞」。

「不息」者，為去而復來，循環不息之謂也。

蓋謂我國治運所關，凡新法之不善者，皆當反我舊政，以返為升，
猶是日之沒而復升，晦而復明，即所謂「不息之貞也」。
斯之謂「利」，斯之謂「貞」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
