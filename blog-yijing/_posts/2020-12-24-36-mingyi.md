《高島斷易》36-明夷

[![=36地火明夷](http://upload-images.jianshu.io/upload_images/6831688-68c449cc565010b3..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36002820) 

「明出地上」，謂之「火地」；此卦反之，謂之「地火」。

明出於地，光明上炎，故卦為［晉］，進也；
明入於地，光明下蔽，故卦謂［明夷］，傷也。

當此［明夷］之際，暗主臨朝，眾正並受其傷；
離來居下，地往居上，日入地中，明受其夷。

《序卦》曰：「晉者，進也，進必有所傷，故受之以明夷。」是以謂之［地火明夷］。 

**明夷，利艱貞。**

**明疚，明受夷也。**

**卦體上［坤］下［離］，［坤］地［離］火，火入地中，則火為土掩，
火光不能上炎而生明，是火為土所剋，而［離］火受傷。
火既受傷，勢不能出［坤］而自炫其明道，唯晦而已矣。**

**「艱」，以斂其彩；「貞」，以匿其光，退而避傷，潛以為利，是用晦之道也，
故曰：「明夷，利艱貞。」**

**《彖傳》曰：明入地中，明夷。** **內文明而外柔順，以蒙大難，文王以之。** **利艱貞，晦其明也，內難而能正其志，箕子以之。**

**卦象日出地則明，日入地則暗，暗則傷明，
是以［晉卦］《大象》曰「昭明」，此卦《大象》曰「用晦」。**

**所謂變而不失其正，危而能保其安者，得此用晦之道耳。**

**古之聖人有行之者，內修文明之德，外盡柔順之誠，
即至躬履大難，羑里受囚，七年之中，秉忠守職，無有二心，此文王之所以為文王也，
謂之：「內文明而外柔順，以蒙大難，文王以之。」**

**然文是外臣，與紂疏遠，其晦猶易，
又有分居宗親，諫則受戮，去無可往，而被髮佯狂，甘辱胥余，此箕子所以為箕子也，
謂之：「內難而能正其志，箕子以之。」**

**「內難」者，以箕子為紂之宗親，
夫以貴戚之卿遇暗主，去之則義不忍，不去則禍迫朝夕，是尤人臣之所難處。**

箕子能佯狂以晦其明，得以免難，是殷三仁中之最著者也。

總之當紂之世，不以艱貞晦明，則被禍必烈，文王箕子之行，可謂千古人臣用晦之極則也。

論二聖之行，文王箕子，易地則皆然，孔子釋六十四《彖》，皆推廣文王，
《彖》辭之義，獨於此卦稱文王，抑有故也。

蓋「明入地中」為文王事紂之象，文王有大明之德，而幽囚羑里，又可見「明入地中」之象。

人得此卦，知時運之艱險，當固守貞正之道。

［明夷］之時「利艱貞」，與他卦所言「利貞」不同。
凡爻中曰「利艱貞」，多就一爻言之，而［明夷］一卦，則全卦皆以「利艱貞」取義。

《象》曰「君子用晦而明」即「利艱貞」之旨也，其垂誡深矣。 

**以此卦擬人事，為當門祚衰薄，家遭不幸之時也。**

**［坤］母在上，［離］子在下，子雖明不得於母，是晉文之出亡而存，宜臼之在內而誅。**

**不明猶可，明則遭禍尤烈，古來孽子，家破身亡，類如斯焉。**

**推之與人共事，而逄首之昏庸，為國從征，而值元戒之柔暗，有才見忌，有德被誨，
不特於事無濟，而且身命莫保，所謂「頑石得全，璞玉必剖」，明之害也。**

**［明夷］一卦，要旬全在「用晦」二字，以晦藏明，明乃無害，以明用晦，晦得其正。**

**［坤］為用，又為晦，的是用晦之義。**

**［離］之德上炎，［離］之體中虛，中虛則足以藏明，是為「用晦而明」之象。**

**諺語有云：「閉口深藏舌，安身處處穩」，亦處世之要訣也。**

**人生入而處家，出而謀國，不幸運際其艱，所當法［明夷］之晦，用以自全耳。**

**以此卦擬國家，
上卦［坤］為政府，［坤］土過厚而致暗；
下卦［離］為臣民，［離］火雖明而被制，明在地下，是賢臣遇暗主之象。**

**蓋身當亂世，動涉危機，才華聲譽，皆足招禍。**

**是以庸庸者受福，皎皎者被害，亦時勢使然也。**

**君子處此，常凜凜履薄臨深之懼，備懷韜光匿彩之思，
有才而不敢自露其才，有德而務思深藏其德，或見風而早退，或明哲而保身，
是謂「用晦而明」之君子也。**

**故六爻取義不同，而其旨不外「用晦」。**

**內三爻屬［離］，為鳥、為馬、為狩，鳥以高飛、馬以行遠、狩以獻公，
皆晦［離］之明，以避禍也。**

**外三爻屬［坤］，四曰「出門」可免，「入地」則凶；
五為卦主，以箕子當之，皆用［坤］之順以晦明也。**

**此關國家興癈之大，聖如文王箕子，祗唯樂天知命，盡其臣道，以挽天心，
是以六爻不言吉凶。**

**言吉凶，轉開小人趨避之門，非聖人用晦之道也。**

**通觀此卦，［明夷］次［晉］，「晉者，進也，進而不已必傷。」
時有泰否，道有顯晦，時與道違，雖聖賢不能免災。**

**［晉］之時，明君當陽，康侯得受其寵；
［明夷］之時，暗主臨下，眾賢並被其傷。**

**太陽入地中，明為之所夷，故賢雖正不容，道雖直不用，仁者懷其寶，智者藏其鑒，
「用晦而明」，得其旨焉。**

**就六爻而分言之，
初九為［明夷］之始，當逸民之位，見幾早去，以潛藏為貞，有保身之智，
如伯夷、太公是也。**

**六二文明中正，為［離］之主，承［坤］之下，當輔相之位，以匡救為貞，守常執經，
如文王是也。**

**九三當明極生暗之爻，與上六相應，通變達權，順天應人，如武王是也。**

**六四棄暗投明，見機而作，知上六之不可匡救，潔身而去，如微子是也。**

**六五居［坤］陰之中，分聯宗戚，職任股肱，不幸而躬逢暗主，
以一身繫社稷之重，能守貞正，如箕子是也。**

**上六窮陰極晦，與日俱亡者，如商紂是也。**

**總之，［明夷］全卦，以上六為卦主，下五爻皆為上爻所傷，
就中內三爻所傷尤甚，故皆首揭「明夷」二字，以示傷害之重也。**

**其象以上卦［晉］為日出，此卦為日落。**

**日者、君也，君以賢人為羽翼，以忠臣為股肱，以其身為元首，以親戚大臣為腹心，
乃可登天而照四國。**

**今初爻羽翼傷，二爻股肱傷，三爻元首墮，四五腹心離，
上爻之所以入地，其傷節節可睹，其象歷歷可危。**

**後世人主，當取以為鑒。**

**《大象》曰：明入地中，明夷，君子以蒞眾，用晦而明。**

［離］為明，［坤］為地，「明入地中」，光明藏而不用之象，君子則之。

［坤］為眾，故曰「蒞眾」，以御其眾也。

智不可不明，亦不可以過明，不明則人皆欺我，過明則物不我容。

所當納明智之德，於寬柔之中，韜其光而不露，蘊其美而自全，
斯主不至妒其功，眾怕得以服其化。

以此履盛，盛而益顯，以此涉危，危亦得安。

古之聖賢，旒纊以塞聰明，樹屏以蔽內外，不欲明之過用者，胥是道也。

【占問】

*   問時運：運當大難，深宜晦藏。
*   問戰征：《象》曰「蒞眾」，適值用師之時，宜效明修棧道，暗度陳倉之計，必得勝也。
*   問營商：卦象艱難，大眾恐難取利，暗中尚有分肥。
*   問功名：［離］火被土所剋，功名不顯，顯則反有災害。
*   問家宅：家道不順，或父子分居，尚可保全。
*   問婚姻：必非明媒正娶。
*   問疾病：是肝火內鬱之症，治宜熄火。
*   問訟事：宜受曲罷訟，可以免禍。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，明夷於飛，垂其翼，君子於行，三日不食。有攸往，主人有言。**

**《象****傳****》曰：君子于行，義不食也。**

「於飛，垂其翼」者，謂飛鳥傷翼而下垂。
「君子於行，三日不食」者，謂倉促決去，而無可得食。 「有攸往」者，去此曰行，適彼曰往。
「主人有言」者，謂或議其迂闊，或諷其偏固，雖未定其何辭，要不免嘖有煩言也。

初爻與四為害應，被四所傷，［離］為飛鳥，故取以為喻。

鳥遭傷而不得安棲，欲去而避其害，故曰「明夷於飛，垂其翼」。

但初當［離］之始，去上猶遠，受傷尚淺，其去也，見風猶早。

「三日不食」，［離］為大腹，其體中虛，中虛則腹空，不食之象。

「三日」者，以［離］三爻皆明而見夷，故曰「三日」。

君子接續而行謂既去其國，不食其粟，故《傳》曰「義不食也」。

「君子」謂初也，「主人」曰四也。

初與四應，四欲傷初，初為避四而遠行，四見初去而有言，
如初者可謂明於見機，而不受四之所傷，真善用其晦者矣。

【占問】

*   問時運：初運不佳，唯其善自保全，得以無害。
*   問戰征：為營中糧食已盡，且宜暫退。
*   問營商：［明夷］者，恐資本有傷，運貨遠行，有中途受難之象，又恐主人嘖有煩言也。
*   問功名：於飛垂翼，明示以不能騰達之象。
*   問婚姻：初爻與四相應，而反相害，婚姻不諧。
*   問家宅：此宅必是租典，非己屋也，故有主人；
    「三日不食」，有破灶不炊之象，不利，宜遷。
*   問六甲：生女。

【占例之280】

有友人某甲趕來，請占氣運，筮得［明夷］之［謙］。

爻辭曰：「初九，明夷於飛，垂其翼，君子於行，三日不食。有攸往，主人有言。」

斷曰：

［明夷］，［離］火被［坤］土掩，明受傷也，［離］又有離散之義。

觀足下相貌，骨間有黑氣所蒙，是明被黑掩，知將與主人離散矣，故爻曰「主人有言」。

玩初爻之辭，顯見足下與主人不諧，意欲辭去。

爻曰「於飛，垂其翼」，恐欲行而為主家所纏束，故垂翼而不能飛也。

即從此他往，恐前途不利，尚有馮驩彈鋏，子胥吹簫之難。時運不佳，宜匿迹避禍。

【占例之281】

明治二十八年(1895)，占我國氣運，遇［明夷］之［謙］，呈之內閣總理大臣。

爻辭曰：「初九，明夷於飛，垂其翼，君子於行，三日不食。有攸往，主人有言。」

斷曰：

此卦日入地中，為昏暮之時。

就我國近時論之，［離］火之文明，盛於內地，逼於外國之交際，未能如意，
故曰「明夷，利艱貞」。

今者我軍戰勝清國，余曾於本年六月初次起占，占得［需卦］，
知海陸軍之全勝，並料後日有三國干涉之議。
外或以威武為頌揚，內實以富強生嫉妒，是各國之狡計也。

今得此卦，之我軍當此戰勝之餘，軍艦或有損傷，而不適用。
兵士或有疲敝，而不可復勞，則猶如鳥之傷翼而不能飛揚，謂之「明夷於飛，垂其翼」。

計欲進而相抗，無如兵力之不足何？計欲退而議和，無如國民之不服何？
日夜籌思，幾廢寢食，謂之「三日不食」。

爻象所謂「用晦而明」者，是指我國所嚮往也；
謂之「有攸往，主人有言」者，即只三國煩言也。

果哉！四月媾和之約成，同時有三國之干涉，我遂還付遼東，得償金而結局。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，明夷，夷於左股，用拯馬壯，吉。**

**《象****傳****》曰：六二之吉，順以則也。**

二為臣位，居［離］之中，與五相應，
五［坤］為暗主，反欲傷害賢臣，是［明夷］之所以為［明夷］也。

「左股」者，以二為股肱之臣，
《管子‧宙合》曰：「君立於左，臣立於右，君臣之分，左陽右陰。」

以君在左，故二之所傷在左股也，故曰「明夷，夷於左股。」

「用拯」者，與［渙］初辭同，拯、救也、助也。子夏作「升」。

二動體［乾］，［乾］為馬，乾健故「馬壯」，所謂用馬以自拯拔也。雖傷反吉。

《象傳》曰：「順以則也。」［坤］為順，以順則之，是承［乾］也，即取「乾馬用拯」之義。

或謂二爻中虛，即內文明之象，卦屬周文，文居西岐，視紂都為左，故喻取左股。 文囚羑里，當時貢以文馬九駟，是謂用拯實事。義殊精切。

【占問】

*   問時運：目下運不甚佳，頗有傷殘，幸得祿馬相救，故吉。
*   問戰征：左營之軍不利，幸馬隊得力，得以轉敗為勝。
*   問營商：按策劃不適時宜曰左計，知其營謀不合時，故有損失，幸得有馬姓人出面調劑，則吉。
*   問功名：凡官級以降曰左，似不利也；唯值午年，或交午運，則吉。
*   問疾病：［離］二中虛，如陷進然，其人必陷入深坑，傷其左足，幸馬力壯健，得一躍而出，雖傷亦吉。
*   問家宅：必在左邊柱足損傷，宜急修治。
*   問婚姻：［離］陰象，女子恐有足疾，不良於行，宜配午命人吉。
*   問六甲：生女。

【占例之282】

明治二十二年(1889)，占某貴顯氣運，筮得［明夷］之［泰］。

爻辭曰：六二，明夷，夷於左股，用拯馬壯，吉。」

斷曰：

［明夷］《象》曰「明入地中」，是為入夕之時，人生命運，以向明為盛，以入夕為衰。

今君占氣運，得［明夷］二爻，推玩爻辭所云，恐君目下運限，未免有損傷刑克。

左道邪僻之徒，切不可近；行路時宜小心，防左足有跌傷之患，並慮瘡疾。

大運須交午運乃佳，或逢午年，或值五月，皆利。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，明夷於南狩，得其大首，不可疾貞。**

**《象****傳****》曰：南狩之志，乃大得也。**

三居［離］位之終，南者［離］之本位，狩者冬獵，守地而取之也。

自［離］而［坤］為向西，［坤］傷明不可往，故曰「南狩」。

［離］為兵戈，不曰行師，而曰狩田，亦托言從獸以自晦耳。

按［離卦］上六，曰「王用出征，有嘉折首」，首謂魁首，是惡之大者也。

今曰「得其大首」，竹是獸之大者，獲其大而捨其小，即聖人網開一面之意，
於此可見［離］明之仁德也。

「疾」，數也，因狩講武，固事之正，然數數為之，非特犯從獸無厭之戒，
抑且涉日討軍實之忌，非用晦之道也，故曰「不可疾貞」。

《象》曰：「南狩之志，乃大得也。」謂當此［明夷］之時，猶得於田行狩，
私豭獻豜，嫌隙不生，得適其晦藏之志，亦大幸矣。

一說「南狩」，謂即文王獵於南陽，得遇太公，以得大首，喻太公也。足備一解。

【占問】

*   問時運：大運不無破敗，是宜退守；交冬令，從南出行，必得大利。
*   問戰征：卦曰［明夷］，明曰進兵，必有敗傷，宜潛兵從南而入，
    ［離］上爻曰「王用出征，有嘉折首」，即合此占。
*   問功名：南方屬文明，獵獸獵名，皆期其得。「大首」，魁首也，其必膺首選乎？故曰「志大得也」。吉。
*   問婚姻：婚禮奠雁射雀，亦取從禽之象，「得其大首」者，謂得其嘉偶。吉。
*   問疾病：當出避南方。吉。
*   問失物：可就宅南尋之，必得。
*   問六甲：生女。
*   問家宅：此宅離位南向，「大首」者，一鄉之大富家也。吉。

【占例之283】

明治十六年(1883)，某商人，請占氣運，筮得［明夷］之［復］。

爻辭曰：「九三，明夷於南狩，得其大首，不可疾貞。」

斷曰：

［明夷］，「明入地中」，［離］為日，日入［坤］土之中，明受其傷，故曰［明夷］。

「夷者，傷也」，以論人生氣運，是目下運被傷害，本不見佳。

足下商人，以商業論之，當于冬季，可往南海道一帶收買貨物，必有一種大檔生意，可以獲利。
然不宜再往，謂之「明夷于南狩，得其大首，不可疾貞」。

後果得大利云。

【占例之284】

明治二十七年(1894)，八月二十六日，占平壤進軍，筮得［明夷］之［復］，乃贈之於某氏。

爻辭曰：「九三，明夷於南狩，得其大首，不可疾貞。」

斷曰：

此卦內卦日，外卦地，是太陽旋入地中之時。

古來說卦者，以此爻為武王之事，曰「於南狩，得其大首」，謂言周之伐商，得其全勝。

今占平壤進兵，而得此爻，九月十五日，我軍自四面圍擊平壤，
自南而北者，為大島少將之隊，戰甚苦，少將亦被銃傷。此應在［明夷］，夷，傷也。

自北而南者，為佐藤大佐之隊，得其大勝，陷牡丹台，逼玄武門，遂殪敵將左寶貴，敵軍悉潰。
十六日曉，不損一兵，而取平壤。

曰「南狩」，曰「得其大首」，一一中的，《易》理之玄妙如此！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，入於左腹，獲明夷之心，出於門庭。**

**《象****傳****》曰：入於左腹，獲心意也。**

四爻出［離］入［坤］，［坤］為大腹。

按卦位，［坤］在［離］之西，為左，「入於左腹」者，即入於［坤］之腹也。

入其腹中，自可獲其心意，乃不曰獲坤之心，而曰「獲明夷之心」；
「明夷」者，合全卦而言，即為「用晦而明」之心，是能卑順不逆，可效腹心之用者也。

「出」，出［離］也，［坤］方來，故曰「入於」；［離］已退，故曰「出於」。

又初之六為［艮］，［艮］為門庭，門庭光明之地，
「出於門庭」，亦即取「用晦而明」之義。

一說「出於門庭」，謂即微子去之之象。［明夷］一卦，分配周興商亡，歷歷可證。 

【占問】

*   問時運：爻象出明入暗，知為不利，不宜居家，還宜出門。
*   問戰征：可潛入敵之左營，探聽密計，出告大營，可勝也。
*   問功名：功名以高升為吉，「入於左腹」，［坤］為腹，是入於地也。不吉。
*   問營商：釋名，「腹」，復也，富也。「入於腹」，即入於富也；「獲心」，即稱心也；
    「出於門庭」，是出家經商之象。
*   問疾病：是病在心腹，恐是內損之症，宜出門求醫。
*   問家宅：此宅明堂左首，路有阻礙，出入不便。
*   問婚姻：女子腹已有孕，不利。
*   問六甲：生女。

【占例之285】

縉紳某來，請占氣運，筮得［明夷］之［豐］。

爻辭曰：「六四，入於左腹，獲明夷之心，出於門庭。」

斷曰：

時運宜陽不宜陰，宜明不宜暗，卦象曰［明夷］，「明入地中」，是向暗入夜。

今得第四爻，據爻辭所言，料知貴下執事中，必有腹非小人，隱探貴下心意，藉端生事，
出告於長官，致長官有疑於貴下，遂使事事多有掣肘。

此皆曰貴下氣運之不利也，不如退身避禍。

後依所占，轉懇友人陳告長官，長官諾之，使之轉任他局云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，箕子之明夷，利貞。**

**《象****傳****》曰：箕子之貞，明不可息也。**

《宋世家》曰：「紂為淫佚，箕子諫之不聽。人或曰：『可以去矣。』
箕子曰：『諫不聽而去，是彰君之惡，而自悅於民，吾不忍也。』
乃披髮佯狂而為奴，遂隱而鼓琴。」即此可見箕子之貞也。

《彖傳》曰：「內難而能正其志，箕子以之。」
五爻居上卦之中，故屬之箕子，上承《彖傳》之意，以釋「用晦」之義。

《彖傳》所謂「內難」者，以紂為同姓也；所謂「正其志」者，即「利貞」也。

《象傳》曰「明不可息」，謂《洪範‧九疇》，其道萬古常明，箕子能陳之於周，
故雖暫夷而終必明也，是之謂「明不可息」也。

【占問】

*   問時運：目下正當困厄，不失其正，久後必亨。
*   問戰征：主帥不明，致有謀士逃亡之象。
*   問營商：必歷經艱苦，方可獲利。
*   問功名：時事日艱，不宜於進，只宜退守。
*   問家宅：主親族不和。
*   問疾病：防有發狂之症。
*   問婚姻：宜罷婚。
*   問訟事：一時不直，久後自然明白。
*   問六甲：生女。

【占例之286】

明治十八年(1885)五月，應千家大教正之命，筮佛教之氣運，得［明夷］之［既濟］。

爻辭曰：「六五，箕子之明夷，利貞。」

斷曰：

佛法者，印度之聖人，了達三世，其道法靈妙高遠，世界宗教中，無出其右者也，
自足昭明萬世，終古不息。

今占得此爻，爻辭曰：「箕子之明夷，利貞」，
箕子為紂庶兄，因紂無道，諌之不聽，乃佯狂為奴而避位。
迨周興，陳《洪笵．九疇》，得封，存殷之祀，是其道雖夷而終明也。

現在佛法氣運，亦猶是商道衰微之時，千家大教正，猶是當日之箕子也。
當守其教道之貞，以明其宗旨之傳，使釋迦之聖德常明，菩提之宗風不滅，皆賴大正之力也。

《象傳》曰「明不可息也」，斯之謂也！

於是千家大教正嘆曰：「鳴呼！神佛二道氣運，果如此乎？不勝感悟！」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，不明、晦，初登於天，後入於地。**

**《象傳》曰：初登於天，照四國也。後入於地，失則也。**

上六居［坤］之極，為［明夷］一卦之主，是謂昏君，
故「不明」而又加之曰「晦」，言昏之又昏者也。

初「登天」，後「入地」，是始之自耀其明，卒之「明入於地」，為［明夷］之實象也。

《彖傳》所稱文王箕子，其聖德之光明，豈不足以照四國？

而當日文王囚於羑里，箕子佯狂為奴，正所謂入地者是也。

故［明夷］之世，昏君在上，以入地者為用晦，登天者為失則。

彼世之不審時勢，而急求登進，光照未遍，而身敗名滅，禍皆自取耳。

必如文王之「柔順」「蒙難」，箕子之「內難」「正志」，斯為善處［明夷］者矣。

［明夷］六爻，皆教人以「用晦」之方，昏君之凶，不言可知。

【占問】

*   問時運：初運雖好，後運不佳，萬事宜作退一步想，方可無咎。
*   問功名：宜晦藏遁跡，不宜自炫才華。
*   問營商：貨價初次太昂，落後太賤，顯有天淵之隔，宜得其平。
*   問戰征：防攻山奪險，有墜入深淵之患。
*   問婚姻：有先富後貧之嫌。
*   問家宅：此宅面對高山，後臨深淵，殊嫌地勢低陷。
*   問疾病：初患氣沖，後又下泄，難治。
*   問六甲：生女。

【占例之287】

明治二十一年(1888)六月，余與坂田、服部兩氏，
合謀制造攝綿土所于尾州熱田，推坂田氏為社長。

攝綿土制法，密合石灰與粘土，燒造而成。
向來我國所用，皆仰外國輸入，每年約費數十萬元，設立制局，每年可減卻十萬元，
且熱田所製之品，優於外國，大得聲價。二十三年春，占該社之景況，得明夷之賁。

爻辭曰：「上六，不明，晦，初登於天，後入於地。」

斷曰：

攝綿土制法，本係粘土石灰兩物，合製而成，粘土取之污濕地中，所謂「入地」者是也。
不取其潔白，而取其黑澤，所謂「不明，晦」者是也。

此土出地，歷經工匠融化鍛練，猶如「登天」也；
煉成後，用以粉牆築地，儼然「後入於地」也。
該社製出之品，工精物美，可得遠售外國，即《象傳》所謂「照四國也」。

玩爻辭之意，合之攝綿土之制造販行，歷歷相符，該社之盛行可必也。

閱數月，復占一卦，仍得前爻，益知神之所示，無有異辭，靈妙誠堪畏服。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
