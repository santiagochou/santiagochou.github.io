《高島斷易》06-訟

[![=06天水訟](http://upload-images.jianshu.io/upload_images/6831688-4fc94b844a0d9c97..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000496) 

「訟」字從言、從公，《說文》曰：「爭也。」《六書通》曰：「爭取直於官官有司也。」

蓋［坎］為言，為平；［乾］為公，為決，為爭，為直，
故取［乾］剛［坎］險之義，名此卦曰［訟］也。

**訟，有孚窒，惕中吉，終凶，利見大人，不利涉大川。** 

**《彖傳》曰：訟，上剛下險，險而健，訟。** **訟，有孚窒，惕中吉，剛來而得中也。終凶，訟不可成也。** **利見大人，尚中正也。不利涉大川，入于淵也。**

此卦上卦為天，氣清有上升之性，下卦為水，流動有下降之性。
一升一降，各自為行而不相得，則有所爭而至於分辨也。

故占人事，而得此卦，則彼上我下，彼我互異，互不相容，遂各上言於公，以求分別，
是［訟］之卦名所由起也。

蓋下卦伏［坎］險之性，上卦挾［乾］剛健之行，其心既忍於害物，其力又足以遂奸，
謂之「上剛而下險，險而健，訟」。

且上位得占樂地，下位陷於困難，居困者必致勢窮力竭，既羞且怒。

不得已而反唇相爭，爭之不已，不得不訴之於官，此［訟］之所由來也。
故曰：「訟有孚窒」。

「有孚」者，必其中有可信之實，無其實，即是虛妄。

然在我有可信之實，而為彼所窒塞，則可信者不能自伸，是以有訟。

至既訟矣，雖有可信之實，亦當惕厲恐懼，得伸而止，尚可獲吉也。

若健訟不已，終極其事，則必凶也，故曰：「惕中吉，終凶。」

訟有原告被告兩造，有實者直也，無實者曲也。

當訟之時，直者固直，
即曲者亦必飾曲為直，且用巧辯之辯護士，為之架辭以飾其非，據律以辨其誣。
聽訟者一不明察，必致墜其計中，而曲直每多顛倒；
甚或曲者行賄、聽者受賄，勢必以曲為直，則直者受冤難伸，是不利也。故曰「利見大人」。
「大人」者，剛健中正，居九五之尊位者也。
剛而能察，健而能決，中則無偏，正則無私，故能是非立判，曲直無枉也。

蓋利者、利矣，其不利者即陷於危險之地，如涉大川而遇風波。

訟為口舌之風波，故［訟］亦曰「涉」。

《象傳》曰：「不利涉大川，入於淵也。」其誡之深矣。

［訟］之為事，大則為戰鬥，故［訟］繼之以［師］。
一以口舌爭，一以干戈爭，皆危事也，凶象也。故以惕為吉，以終為凶。

玩《易》者宜知所懼焉。

初爻以柔弱居下，不永其事，雖「小有言」，終得吉也，故曰「訟不可長」。

二爻剛健，將訟者也，與五爻相應，
以卑訟尊，勢不能敵，知其不克，歸而逋竄，尚「無眚」也。

三爻以柔從剛，能安分守貞，處危知懼，故初之「不永」，三之「從上」，皆終吉也。

四爻與初爻對訟，初以「不永所事」，四亦復而即命，故不克，
將斂其欲訟之心，以守其安貞之道，斯無不吉矣。

五爻明主當陽，用其中正，以斷枉直，辟以止辟，刑期無刑，在斯時乎？吉莫大焉。

上九，訟之終也，即使善訟能勝，得邀命服之榮，然悖得悖失，其能久保乎？ 至「終朝三褫之」，故《象傳》曰：「以訟受服，亦不足敬也」 。

讀初、二、三、四爻辭，惕之吉可征；讀五爻之辭，見大人之利可征。

讀上九之爻辭，所謂終訟之凶，與涉川之不利，又足征也。

訟者能幡然而悔，惕然而省，斯有吉而無凶矣。

蓋惟佔有元吉之君，初六之訟，可無以永；九二九四之訟，不以克；
六三可食舊而守貞；終訟如上九者，雖勝終敗。

是使民無訟者，權在君上。［訟］之占盡此矣。 

**《大象》曰：天與水違行，訟，君子以作事謀始。**

上卦為［乾］，天陽上行，下卦為［坎］水性就下，
上下各異其性，各進反對之方向。

在八卦中剛健充實者，無如［乾］；艱難憂苦者，無如［坎］；
其行相背，是相違也。相違必至相爭，［訟］之所由起也。

君子見於此象，察其為爭為訟之因，在事物之行相違，彼我之情相背，
相違相背，不在於成訟之後，而在於作事之始。故曰：「作事謀始。」

言交朋友者，慎之於相知之始；結條約者，審之於立券之始。

蓋作事必慎於先圖，斯不遺後患；必精其智慮，斯不啟禍端，如此則訟自無也。

孔子曰：「聽訟我猶人也，必也使無訟乎！」
是知使訟之無者，全在聽訟者之默移潛化也。

九五曰：「訟元吉」，其庶幾乎？ 

【占問】

*   問戰征：天［乾］也，［乾］為剛武；水［坎］也，［坎］為寇盜，故主訟事，亦主軍事。
    兩軍相違，以致相戰，而其所以相違者，則在未戰之始，故曰：「君子作事謀始」，
    即孔子慎戰之旨也。
*   問營商：［訟卦］內互［離］、［離］為資斧， 外互［巽］、［巽］為商，有營商之義焉。
    營商之道，相合則成，相違則敗；且［乾］為始，［坎］為謀，故曰「作事謀始」。
    善其始，乃可圖其終，斯商業得久大矣，吉。
*   問功名：［乾］健也，［坎］險也，是［乾］欲進而陷於［坎］險，此功名之所以難也。
*   問婚姻：婚姻者，合兩姓之好而成，有相合，無相違也。
    男有家，女有室，為人倫之始，故君子必求淑女，是謀始之道也。
*   問疾病：病之始起，必由陰陽不和，不和則行違，行違即成疾。治之者，宜先慎夫始。
*   問六甲：生男。
*   問失物：此物在高處，墜落水中，不可復得。恐大有口舌之爭。 

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，不永所事，小有言，終吉。**

**《象傳》曰：不永所事，訟不可長也。雖小有言，其辯明也。**

「事」，即「訟」也，以其事之小，故不曰「訟」而曰「事」。

「有言」者，即訴訟之言；
「小」者，與［需］九二「小言」之「小」同，謂言論之傷，災之小者也。

此爻陰而居下，其身微賤而無訴訟之勢，其性柔暗而乏辯論之才，
且畏上怖宮，雖內實吞恨，不能遂訟而止。

以其力弱，卻不至凶，終得吉也。

初六事之始，爭訟未深，止之亦易，故曰：「不永所事。」
雖有小傷，以不遂訟得吉，謂之：「小有言，終吉。」

此爻變則為［兌］，［兌］者，悅也，不永所事，變而有悅也。

此卦六爻中，惟九五剛健中正，為聽訟之君，餘五爻，皆訟者也。

其中九二、九四、上九三陽，才逞而志強，貪必勝而遂訟者也，故直指其辭曰「訟」。

初六、六三二陰，柔弱無才，雖一旦起訟，不遂其終者也，
故初六曰「事」，六三曰「舊德」，並不指其為「訟」。

此可知《易爻》扶陰抑陽之義矣。

又《彖辭》曰「終凶」，此爻曰「終吉」，同一終字，顯分吉凶之異。 《彖》為訟者言，爻為不訟者言也。

［訟］本凶事，既得辨明，可止即止，若永訟不已，仇怨日深，必至貽累身家，
故《象傳》曰：「訟不可長也。」

又曰：「其辨明也。」

蓋以初六之訟不為訟，先是被告也；
且不為九二所籠絡，雖為六三所疑，小有言語之傷，
以上有九四之應，乃得辨明利害，故得「不永所事」也。

【占問】

*   問戰征：訟者兩人相爭，戰者兩國相爭，故終訟與窮兵皆凶事也。
    爻曰「不永所事」，是謂一戰而勝，不復黷武，益見聖人不得已而用兵也，非好戰也。
*   問疾病：初爻者，初病也，「不永所事」，謂不久即癒也，故曰「吉」。久病則凶。
*   問功名：初爻居卦之始，是初出而求名也。「不永所事」，謂不久困於人下也，故曰「終吉」。
*   問營商：爻曰「不永所事，小有言。」謂商家販售貨物，宜即售脫，
    或賣買小有爭論，亦無大礙，故曰「終吉」。

【占例之47】

友人某來告曰：「僕意欲求仕，向托某局長引援。
某局長者，與僕有舊好，且必為僕盡力，請試占其成否？」筮得［訟］之［履］。

爻辭曰：「初六，不永所事，小有言，終吉。」

斷曰：

此卦天氣上升者屬彼，水性下降者為我，彼我心思，兩不相合，取象曰［訟］。

我雖有孚實之誠，彼則絕不相願也，事必難就，宜作變計，謂之「不永所事」。

在足下未免心有不平，稍出怨言，轉而他求，卻可望成也，謂之「小有言，終吉」。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，不克訟，歸而逋，其邑人三百戶，无眚。**

**《象****傳****》曰：不克訟，歸逋，竄也，自下訟上，患至掇也。**

「不克訟」者，不遂訟而止也；「歸於逋」者，以歸竄而避眚也。

「眚」者，災也，自為孽曰「眚」。

九二自外來，以剛處險，與五為敵，五居尊位，自知不免，歸而逋避，
故曰：「不克訟，歸而逋。」

「其邑人」者，附訟者也，主訟既逋，附訟者皆得免災，故曰「其邑人三百戶，無眚。」

虞氏曰：［坎］為隱伏，有逋竄之象；
李氏曰：［乾］為百，［坤］為戶，下卦三爻，故曰「三曰戶」。

二變而之正，則［坎］化為［坤］，故曰「無眚」，是《彖辭》所謂「中吉」也。

若歸逋而據強地，雖不克訟，尚有相抗之勢。

至「三百戶」，邑之小者也，下既悔罪，上亦免窮。

《象傳》曰：「歸逋，竄也。」

按「竄」字從穴，陰柔之物也，竄之義，曰入穴，可知必竄入陰柔以求免也。

項氏曰：「一家好訟，則百家被災。」今起訟者既逋，餘黨亦無連坐之患矣。

《象傳》曰：「自下訟上，患至掇也。」

以二訟五，五居尊位，故謂之「以下訟上」；
「掇」，自取也，言下訟上，勢既不敵，禍患之至，猶自取之耳。

一說「掇」作「惙」，即《詩》「憂心惙惙」之意，言下與上訟，深為可憂。

［坎］為加憂，與卦辭「惕中吉」之「惕」字意同，此說亦通。

凡爻曰「不克」者，皆就陽居陰位者而言，以陽訟陰，故不克。

如此爻示人當見機而止，退而避禍，雖非君子所為，處濁世亦足以保身，並可為邑人免患也。

此爻內卦變則為［坤］，［坤］順也，有柔順而止訟之義。

【占問】

*   問戰征：二應在五，五在尊位，大國也。二勢弱，自知不克，［坎］為隱伏，故「歸而逋」也。三百戶小邑，二既歸逋，五亦罷戰，故三百戶得以無眚。
*   問營商：九二爻辰在寅，上值尾箕斗，附星天弁，主列肆闠，有營商之象。
    二變為［否］；否，敗也，故曰「不克。」有耗敗之象。
    外互［巽］，［巽］為歸，故曰「歸逋。」三百，小數也，故曰「無眚。」
*   問疾病：玩爻象，是必在外得病，宜速歸家調治。
    病人既歸，病氣不致傳染，故曰「邑人無眚。」
*   問功名：爻曰「不克。」是一時不克成名也，退歸隱居，亦無害也。
*   問婚嫁：二五相敵，尊卑不相偶，宜罷婚，無眚。
*   問六甲：生男，恐不舉。

【占例之48】

友人北澤正誠氏，信州松代藩士，維新之際，奔走國事，與當時名士相交。

正誠氏精坤輿之學，尤長漢學，後任外務省某官，居數年，轉任華族女學校幹事。

一日來告曰：「予頃因事故罷職，頗不滿意，欲與長官辨白其事，請煩一筮。」

筮得［訟］之［否］。

爻辭曰：「九二，不克訟，歸而逋，其邑人三百戶，无眚。」

斷曰：

此卦上卦［乾］氣上升，下卦［坎］水下降，是反對之象，主彼我情意不通也。

不問事之曲直，論之當否，訟必不克也。

唯宜靜以處身，不然不特自身有災，恐禍及他人也。

足下幡然中止，無復口舌相爭，退藏於密，斯無害矣，
謂之「不克訟，歸而逋，其邑人三百戶，無眚」也。

余為之細繹爻象曰：「三百戶」小邑也，邑之小者，稱岩邑，
又《象傳》曰「歸逋，竄」，按竄字從穴，穴，岩穴也。

且卦秉［乾］陽，必非凡民，意其為島民之長乎？

北澤氏首肯而去，未幾北澤氏果有任伊豆島司之命。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，食舊德，貞厲，終吉。或從王事，無成。**

**《象****傳****》曰：食舊德，從上吉也。**

「舊」，昔也；
「德」，業也。
「食舊德」者，猶曰「食舊業」也。

此爻以陰居陽，志強而才微，從九二而起訟，九二以不克而歸逋，
六三亦歸舊居而食舊業，守分安，不敢復與競爭也。

「或從王事」者，上九為此爻正應，或將與之共從王事，
然上九「終朝三褫」，是無成也，謂以陰柔不中而無功也。
「或從王事」一語，與［坤］三同，［坤］以地道，故代而有終。
此以訟故，不言有終，即訟不可成之意。

此爻以柔從剛，以下從上，有功而不自居，故能不失舊德。
蓋有退讓之心，無忿爭之念，憂勤惕厲，自知才力柔弱，一唯從上所為，
即有成功，不敢自居，故「無成」而終得吉也。

此爻內卦變則為［巽］，［巽］者順也，即從上之象。

夫訟，凶事也，觀初三兩爻，以柔不克訟者曰「終吉」，可知剛而好訟者必凶也。

【占問】

*   問戰征：六三居坎之終，逼近［乾］位，所謂「陰陽相薄」，「戰乎乾」也。
    ［坎］本為［乾］再索之男，［乾］為舊，為德，
    「食舊德」，是子食父遺祿，安常守分，保其舊業，無事爭戰也，故吉。
    若欲興動王師，［坎］為破，為災，必無成功也。故曰「無成」。
*   問營商：爻曰「食舊德」，知其商業為先世遺產，謹慎固守，終得吉也。
*   問功名：宜繼守先人舊業，或欲出而求仕，必無成也。
*   問疾病：須仍服前醫方劑為吉。
*   問家宅：宜守居舊宅，不須別建新居，恐無成也。
*   問六甲：生男。此子長成，亦以繼承父業為吉。 

【占例之49】

友人某來告曰：「僕向奉仕某局，黾勉職務，不獲長官之意，
同僚中皆有升級，僕獨屈而不伸，不堪漸愧。
因欲謀轉他官，既懇請於某長官，請筮一卦，以占成否，並卜日後氣運。」

筮得［訟］之［姤］。

爻辭曰：「六三，食舊德，貞厲，終吉。或從王事，無成。」

斷曰：

占得此卦，顯見氣運否窒，一時難期如願，唯宜順時安分，以俟時運。

所謂「食舊德」者，明明言當仍安舊業，不必謀轉他任，堅貞固守，終必獲吉。

「或從王事，無成」，或，疑詞，謂即或改謀別事，雖殷勤懇請，終難成功也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，不克訟，復即命，渝，安貞，吉。**

**《象****傳****》曰：復即命，渝，安貞，不失也。**

四爻承五履三而應初，初既「不永所事」，四雖剛健欲訟，無與對敵，亦即得中止。

且所謂「不克訟」者，與二爻同，然二爻以勢不敵而歸逋，四爻以理不足而自返。

「復」者，返也；
「即」者，從也；
「命」者，正理也；
「渝」者，變也；
「貞」者，正也。

法其剛忿好訟之心，以復改過遷善之念，一就定命，變不安貞為安貞，
故曰：「渝，安貞，吉。」

此爻以陽居陰，在［乾］之初，有「潛龍勿用」之義。
外卦變則為［巽］，《說卦傳》曰：［巽］為不果，有躊躇之象。

《象傳》曰：「不失也」者，謂能量終紿之勢，復就正理，雖訟猶不失君子之道也。 

【占問】

*   問戰征：四與初為敵，初既「不永所事」，四亦克無可克，故曰「不克」。
    ［乾］為君，「命」，君命也，凱旋而復命於君。戰，危事也，變危而安，故吉。
*   問營商：玩爻象，知其商業必與初爻合辦，初既「不永所事」，四亦復而「即命」，
    復命猶言罷事也，故吉。
*   問婚姻：內卦［坎］為女家，外卦［乾］為男家，［坎］初曰「不永所事」，
    ［乾］四亦復而「即命」，是變計改婚也。《象》曰「不失也」，謂不失其道也。
*   問疾病：至致不克，是凶象也。「復」謂重生也。
    ［坎］為疾，為炎，［乾］為生，為慶，復命即復［乾］也。變而得安，故吉。
*   問六甲：生男。

【占例之50】

友人某，商店甲幹也，一日來告曰：「余自主人開店之始，拮拮据勉勵，以興主人之家產。
近來主人因世運變遷，改其面目，別興新事業，又雇聘學士等，給之以過分之金，
某則依然甲幹而已，其給金亦不及學士等。
某屈居人下，不堪遺憾，意欲向主人訴此情實，冀達平素之志願。
若不見許，余請以此數年來之勤勞，求相當之恩給，欲獨立而營商業。請筮一卦，以卜成否。」

筮得［訟］之［渙］。

爻辭曰：「九四，不克訟，復即命，渝安貞，吉。」

斷曰：

此卦上卦強健，為主人，下卦困難，為足下。

足下雖欲陳述苦情，恐未必許可，宜依舊從事，百般忍耐。

爻辭所謂「不克訟」者，言足下即向主人陳說，必不伸理。

所謂「復命」者，勸足下返而自審，安命守常。
所謂「渝，安貞」者，勸足下變其不安貞而為安貞，則得吉也。

細繹爻辭，是明明教足下無復多言，安常俟命，他日主人自有優待，必獲吉也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，訟，元吉。**

**《象****傳****》曰：訟，元吉，以中正也。**

此爻為一卦之主，五居尊位，中正剛健，能聽天下之訟，辨是非，析曲直，
《彖辭》所謂「大人」也，訟者得此，吉莫大焉。自來無訟，固非易期，而聽訟亦難。

其人聽訟而不剛，刖威輕而民不服；聽訟而不中，則意見多偏，而訟必多枉；
聽訟而不正，則性情固執，而斷不當理。

今五爻具剛健中正之德，居［乾］之中。
［乾］，健也，變體為［離］，［離］明也，健以致決，明以察幾，聽訟之能事盡矣。

爻辭曰「訟元吉」，《象傳》曰：「訟元吉，以中正也。」元吉者，吉之盡善者也。

此卦初爻不永訟，六三不訟，九二九四「不克訟」，九五「元吉」化訟。
是此卦雖名曰「訟」，意在化訟，實即「使無訟」之聖訓也。

【占問】

*   問戰征：五居尊位，是主戰之大君也，
    師出有名，得其中正，是王者之師，無敵於天下者也，故曰「元吉」。
*   問商業：［乾］為利，［坎］為平，
    商業固在謀利，亦要公平正直，斯不致於爭奪，商業乃得其正矣，故吉。
*   問功名：訟字從言從公，五為主爻，求名者。蓋以言而求主公之知也。
    「元」謂三元，是功名之魁首也，吉莫大焉。
*   問婚姻：五為卦主，與五結姻，是以賤從貴，以貧從富也，故曰「元吉」。
*   問六甲：生男。此兒品貌端正，且有福澤。 

【占例之51】

北海道廳官某來告曰：
「長官常憂土人之戶口，逐年減少，必由內地人民，役使土人，過於苛酷。
今後許內地人民，與土人婚姻，使彼此親睦，以冀蕃殖，愚意亦然。請筮一卦，以占得失。」

筮得［訟］之［未濟］。

爻辭曰：「九五，訟，元吉。」

斷曰：

此卦上卦為政府，陽氣上升，下卦為人民，水性下流，顯見上下之意隔絕不相合。

以不相合之甚，極而出之於訟，斯土人之情，藉得上達，以求伸理，故謂之「訟元吉」。

於是上官感土人之情，憫其窮苦，改其條教，乃頒內人民，許與土人婚姻之令。

後聞酋長等相集會議，頗以為難，上官招酋長問之，曰：
「美婦與醜婦孰好？吾知好美而惡醜者，人情相同也。
吾土人中非無美女，內地之人求之，喜而許之，
至土人欲取內地美女，恐內地人而不之許，是土人有失而無得也。
且美者為內地所娶，則我同族中，醜者益多，為之奈何？」

長官亦服其理，遂廢此令。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，或錫之鞶帶，終朝三褫之。**

**《象****傳****》曰：以訟受服，亦不足敬也。**

「或」者，不必然之辭；
「鞶帶」者，命服之飾也；
「終朝」者，自旦至暮，一日間也。
「遞」者，奪也。

彼訟而得勝，非理之本直者，無非以機詐遂其謀，以私曲濟其奸，
是理不可勝者而幸勝之，其曲直真偽，固不待辨也。

爻辭所謂「賜之鞶帶」，不必實有此榮，而若或有之；
所謂「終朝三褫」，不必實有此辱，而若或有之。

蓋極言雖得勝，終必敗，雖膺榮，終必辱。

蓋見榮驟者，奪之速也。

「終朝」者，暫時之義；
「三禠」者，多收之象。

《象傳》曰：「以訟受服」，言其受服不正，如沐猴而冠，何足敬哉！故曰「亦不足敬也」。

「亦」字，深可玩味。《卦辭》所謂「終凶」者，於是可見矣。 

［乾］為敬，為衣，上九變則［乾］體壞，即「不足敬」之象。
［兌］為毀拆，即「禠」之象。

此爻不繫「訟」字者，與初爻之不繫「訟」字同。

初爻不言訟，杜其始也；上爻不言訟，惡其終也。
益見聖人「使無訟」之微意也。

【占問】

*   問戰征：上居［乾］陽之極，陽極而戰，勝已難矣。
    至一日而三勝三敗，敗固為辱，即勝亦不為榮也。
*   問功名：「錫」，賜也；「禠」，奪也；「或」者，未然之辭。 而設言賜之，至終朝而三奪之，是亦一患得患失之鄙夫也，何足敬哉！
*   問商業：玩爻辭，是屢得屢失，終至得不償失。
    且問其所得者，尚非正路之財，所謂迅入迅出，非其財者也，亦可鄙矣。
*   問疾病：是必其病乍癒戶發，一日之間，病勢不一。
    在上爻，處卦之極，勢極難返，恐終凶矣。
*   問六甲：生男。恐生男多不育，必至四胎可育。

【占例之52】

明治二十三年(1890)，愛知縣某來告曰：
「今當名古長選舉，有候補者三名，余不識可當選否，請占之。」筮得［訟］之［困］。

爻辭曰：「上九，或錫之鞶帶，終朝三褫之。」

斷曰：

此卦上卦為天，上升也，下卦為水，下降也，性情不合，故名曰［訟］。
訟者以意不合，訴之於公，以待判也。

今際市長之選舉，市中人情，互生軋鞣，是非莫定，
今雖一旦得之，恐人心不服，難以永保，謂之「或賜之鞶帶，終朝三褫之」。
是求榮而反辱，不如不得。

某因感此占，遂辭職云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
