《高島斷易》60-節

[![=60水澤節](http://upload-images.jianshu.io/upload_images/6831688-c997fdec17576b8d..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36002565) 

為卦［兌］下［坎］上，［兌］為澤，［坎］為水。

水之歸澤也，盈則進，坎則止，水固自有其分量；
澤之容水也，平則受，滿則溢，澤亦自有其限制，即［節］之謂也。

卦與［困］易位，
澤在水上，是謂漏澤，澤漏則無水，故謂之［困］；
水在澤上，是謂深澤，澤深則有水，故謂之［節］；此卦所以名［水澤節］也。

**節，亨，苦節，不可貞。**

**卦體上互［艮］，［艮］，止也。下互［震］，［震］，行也。**

**可行則行，可止則止，行止得中，乃謂之［節］。
行止得中，是以能亨，若其矯枉過正，固執自守，節亦苦也。**

**節而苦，則無餘地以處人，亦無餘地以自處，有窮而無所容矣，故曰「不可貞」。**

**《彖傳》曰：節，亨，剛柔分而剛得中。** **苦節，不可貞，其道窮也。** **說以行險，當位以節，中正以通。** **天地節而四時成，節以制度，不傷財，不害民。**

****《序卦傳》曰：「渙者，離也，物不可以終離，故受之以節。」****

****「節」者，節也。節以節其過中，而使之中節也。****

****卦以三陰三陽，陰陽均適，［坎］剛在上，［兌］柔在下，所謂「剛柔分」也。****

****剛柔分而上下不亂，是得中也，得中則亨，故曰「節亨」。****

****節不得中，如儉不中禮，射不中的，徒自苦耳，不可為正，奚以能亨乎？****

****不亨則窮，非節之咎，節而不中之咎也。****

****《彖》特舉而戒之，所以救其偏也。****

****［坎］險［兌］兌，以［兌］節［坎］，使人有悅愉而無迫慼，是為「悅以行險」也。****

****五居尊位，為［節］之主，是為「當位以節」也。
中而且正，位與德並，能裁制群倫，咸得亨通，是為「中正以通」也。****

****卦體本自［地天泰］來，［節］之道，亦自天地始，
日月代明，四時錯行，寒暑往來，歲功以成，此為天地之［節］也，
故曰「天地節而四時成。」****

****法天地之節，以為制度，則以此節財，而財不傷，以此節民，而民不害，
庶幾天下皆樂就吾節，乃能行之無阻，放之皆准。****

****其要惟在剛柔之得中焉，夫豈「苦節」之謂哉！****

****以此卦擬人事，
飲食不節而致疾，言語不節則貽羞，財用不節則敗家，色欲不節則傷身，皆人事之害也。
矯其弊者，為之絕食，為之緘口，為之靳財，為之斷欲，節雖節矣，不堪其苦，
是節之不得其中，而反致其窮也，何以能亨乎？****

****夫人事不亨者，皆由剛柔之失中耳，過剛者侈，過柔者吝，道是以窮矣。****

****為卦［坎］上［兌］下，剛柔以分，以［兌］之悅，節［坎］之險，
當其位以裁度萬事，斯萬事咸亨。****

****中且正，無偏陂也；亨而通，無窒礙也。****

****蓋人之喜怒哀樂，即天之雨露雷霆也；人之起居食息，即天之晝夜晦明也。
人身有自然之制度，天地亦自然之運行，所謂「天地節而四時成」者，此也。
人事要不外夫天道而已矣。****

****以此卦擬國家，國家政務萬端，一言蔽之，惟在節以制度而已。****

****制度得其中，則其所節，有甘而無苦也，可亨亦可貞也。
剛柔均分，而道乃不窮也；悅險相濟，而位得其當也。****

****以此理財，而財不傷，以此使民，而民不害，庶幾四海之大，萬民之眾，聖人以制度節之，
使人人感其悅，人人忘其險，亦人人樂從其節，所謂「當位以節，中正以通」道在是矣。****

****要之聖人本悅以節險，不偏於剛，不偏於柔，唯法天地之節以為節。****

****天地節而四時成，聖人節而萬民悅，其道一焉。****

就爻論之，
「當位」，謂九五也，以其居中，故曰「甘節」。 道窮指上六也。《彖》之「苦節」，上六當之。 六四得《象》之「亨」，故曰「安節，亨」。 初之「不出」，慎以節也。 二之失位，失其中也。
三之「嗟若」，咎自取也。

總之，得中則吉，過中則凶，《彖傳》所謂「節亨」首在「剛柔分而剛得中」也。

通觀此卦，卦象取下［坎］上［兌］，爻取剛柔均分，當位則吉。
陽實陰虛，實塞而虛通。節者，竹節也，竹之通處謂空，塞處謂節。

凡所稱立廉隅，分經界，皆節之義也。故人而無節，猶時而無序。

夫寒暑晴雨，推移更代，若失其節，則天地閉塞，歲功不成；
人而無節，則昏迷潰亂，行止皆窮，是咎在不知所節也。

不知不節固凶，過節亦凶，欲期其節之貞，求其節之亨，唯要在剛柔之得中也。

卦體內悅外險，剛柔均分，九五當位，剛得其中，悅以節險，中而能正，
斯其道無往而不通矣。

蓋在聖人以至中者為節，其節也無心；在天地以循環者為節，其節也無形；
在卦以［坎］［兌］相成者為［節］，其節也有象。

聖人下襲水土，故取其象以示人。

《象傳》所曰「苦」，曰「窮」，戒其失也；曰「亨」，曰「通」，著其效也。 曰「得中」，曰「當位」，示其則也；曰「不傷財」，曰「不害民」，美其德也。

其卦又自［泰］來，故於［節］亦可見天地交泰之象焉。

水流坎止，有通塞之義，是以六爻皆取通塞，以為吉凶。

初知塞而塞，故「不出」，「無咎」；
二宜通而塞，故「失時」為凶；
三不塞而「嗟」，咎復何辭？

四塞而能「安」，得《彖》之「亨」；
五全卦之主，「中正以通」；
六塞而不育，是謂「苦節」。

大抵《易》道戒盈，節以防盈，防之過，或遲疑而敗事，或鄙吝而失當。

違天時，拂人情，均難免於凶咎耳。

道以剛中為吉，此聖人所以貴時中也。 

**《大象》曰：澤上有水，節，君子以制數度，議德行。**

「澤無水」曰［困］，「澤有水」曰［節］，有水而不節，則澤亦涸，是以君子取象於節也。

「數度」者，權量法度之謂也；「德行」者，道德性命之事也。

［兌］自［坤］變，［坤］為重，為寡，象「數度」；
［坎］自［乾］變，［乾］為道，為性，象德行；［坎］為平，謂裁制得其平也。

［兌］為口，謂議論出自口也，是以君子為之「制數度，議德行」。 

【占問】

*   問時運：運途中正，財源富有，惟宜外節出納，內節身心。吉。
*   問戰征：節制之軍，登高涉險，可守可戰。
*   問營商：澤有水，富饒之象。法制既精，議論亦確，無不獲利也。
*   問功名：品行端正，律度精詳，有魚龍得水之象。
*   問婚姻：［坎］男［兌］女，水澤相成，吉。
*   問家宅：宅臨大澤，家道富有，吉。
*   問疾病：病宜節飲食，慎行動。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，不出戶庭，無咎。**

**《象****傳****》曰：不出戶庭，知通塞也。**

初以陽居陽，為［節］之初，
陽實陰虛，初當陽剛，一畫塞止［兌］口，故為「不出」。

上互［艮］，［艮］為牖，為居，有「戶庭」之象；［艮］又為止，有「不出」之象，
故曰「不出戶庭」。

卦繼［渙］後，初六渙散甫集，正宜塞而不宜通也，
雖戶庭之近，亦不敢出，則一步一趨，無非［節］也，故得「無咎」。

初動體［坎］，［坎］水為智，智則能審時度勢，可通可塞，可出可入，皆有節制，
故《象傳》以「知通塞」釋之。

【占問】

*   問時運：運途未盛，宜謹守戶庭，得以免咎。
*   問營商：宜坐賈，不宜行商，無咎。
*   問功名：目下宜杜門靜守，至四爻可以成名。
*   問戰征：初當離散之餘，軍民乍聚，宜養其銳氣，不宜出戰。
*   問婚姻：初與四相應，四得承順之道，即婦道之正也，故無咎。
*   問疾病：宜安居靜養，無害。
*   問失物：尚在戶庭之內，可尋得之。
*   問行人：尚未起行。
*   問六甲：生女。

【占例之466】

友人某來，請占家宅，筮得［節］之［坎］。

爻辭曰：「初九，不出戶庭，無咎。」

斷曰：

卦象為［兌］西［坎］北，爻象外戶內庭。

初居［兌］下，陽剛一畫，如戶庭之有鎖鑰，以節出入，故曰「不出戶庭」，
深居避禍，故曰「無咎」。

今足下占家宅，得［節］初爻，此宅想是初次遷居，一切家事，正待整理，
持盈保泰，宜守節儉之風，杜門謝事，可以無咎矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，不出門庭，凶。**

**《象****傳****》曰：不出門庭，凶，失時極也。**

戶在內，門在外，初為戶，二為門，由內而外也。

初為內，［坎］水始至，塞之以防其漏；
二則漸至於外，水既盛，宜通之，而猶曰「不出門庭」，是知塞不知通也。

二爻有剛中之才，正當乘時應變，出而有為，使天下得［節］之用。

卦自初至三互［震］，四至六互［艮］，乃不為［震］之行，而固守［艮］之止，
杜門絕跡，坐失時機，是以凶也。

故《象傳》以失時之極斥之。

【占問】

*   問時運：運途方盛，時會亦好，咎在因循自誤，為可惜也。
*   問戰征：時可進取，乃畏首畏尾，固守不出，反致凶也。
*   問營商：貨物充積，時價得宜，本可獲利，乃因拘墟失時反致耗損。
    ［兌］為毀折，是失象也。
*   問功名：時會未逢，難望成名。
*   問婚姻：桃夭失時，難免曠怨，凶。
*   問家宅：門戶閉鎖，無人之象，凶。
*   問疾病：病由步履艱難，幾成痿痹。
*   問失物：是內竊也。
*   問訟事：恐有囚禁之禍。
*   問六甲：生女。 

【占例之467】

有警吏某氏來曰：「吾友歸藩士某，維新之際，勸王死節，其後裔落魄無依。
余眷含舊情，竭力賑助，以其子弟三人，招使來京，就學十數年，
因之耗費，積累至六七千金，然猶以鄉里田產，得值萬金可償。
詎意利息倍增，迄今已萬三千金矣，所有家產，又因價格低落，減數大半，
欲償則數無所出，不償則債負不清，進退維谷，無以為計，遂至憂鬱致病，不能供職。
幸請教示。無已代為一占。」筮得［節］之［屯］。

爻辭曰：「九二：不出門庭，凶。」

斷曰：

九二處［兌］之中，《彖傳》謂「悅以行險」，二宜當之；
二曰「不出門庭」，是安於陷險，而不能行險也，其不出也，故凶。

足下占債負處置，得［節］二爻，爻曰「不出門庭，凶」，則知不出為凶，出則可以免凶矣。

然所云「出」者有二：一則出外以避之，一則出所有以償之，皆謂之出也。

此中當必有節制矣，僕就爻辭之意，為足下債負計之。
所負總數萬三千金，鄉里田產低價約售三千金，償抵債主；
再以月俸所得二百金內八十金為家用所費，餘百二十金，亦按月歸償，
合計一歲中，得償千四百四十金。
是節有餘以償不足者也，約不十年，便可清償矣。

爻辭曰「不出門庭，凶」，若明為足下戒也。
足下其勿因循畏縮，坐失時機，須當出而與債主相商，
先以售產之金償之，復以月俸之餘歸之，讓其利息，緩其限期。

債主而不許，則此債必難歸給，
債主而許之，則足下不至破產，債主亦終得金收，彼亦何樂而不許也？

［兌］為口，為友，有得朋相商之象；
［兌］爻曰「商兌，未寧，介疾有喜」，正足下今日之時事也。
足下速出而圖之，毋失此時會也。

某氏聞而心喜，曰：此最妙之策也。

後數日報來云，已遵此斷詞，出而了事矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，不節若，則嗟若，無咎。**

**《象****傳****》曰：不節之嗟，又誰咎也？**

三居［兌］之上，上盡開口，為漏澤，不節之象。

蓋［兌］澤至三，［坎］水既盈，一時任意挹取，不知節省，至後將不繼，不免咨嗟悔恨，
故曰：「不節若，則嗟若。」

是為悅極生悲者，禍由已致，無所怨咎，故曰「無咎」。

《象傳》曰：「又誰咎也？」謂當節不節，「不節」在己，「嗟若」亦在己，又將誰咎乎？

【占問】

*   問時運：壯不自檢，老大徒悲，其將誰怨乎？
*   問戰征：臨時不謀，後悔難追。
*   問營商：當其在利，驕奢無度，一旦耗失，便致哀嗟，咎由自取耳。
*   問婚姻：有先喜後悲之象。
*   問功名：隨得隨失。
*   問家宅：三以陰居陽，地位不當，必致先富後貧。
*   問疾病：病由不節飲食所致，幸無大咎。
*   問失物：付之一歎，不須怨人。
*   問六甲：生女。

【占例之468】

明治二十年(1887)十一月，舊大垣藩主戶田氏共伯，任澳大利亞全權公使，偕眷屬赴任，
臨發橫濱，枉駕余宅。此時送者不下數十人，伯曰：「請占海上平安。」

筮得［節］之［需］。

爻辭曰：「六三，不節若，則嗟若，無咎。」

斷曰：

三爻居內外卦之交，正合貴下出外遠行之兆；［坎］為水，［兌］為澤，有大海之象。

三動體［需］，［需］《彖》曰「險在前也」，知此行防有險難。

卦反［渙］，［渙］象為「風行水上」，知必有風；
［兌］正西，［坎］正北，知其風必自西而北。

爻曰「不節若，則嗟若」，謂非秉節而行，必致咨嗟。

今貴下皇華出使，節鉞在身，必能使海若效順，百神呵護，即遇風險，必無咎也。

［需］《彖》辭又曰「利涉大川，往有功也」，是可為貴下賀焉。

時送行者，如舊藩臣井田五藏，青森縣知事菱田文藏，大審院判事鳥居斷三、
神道教正鴻雪爪咸在座，傾聽之餘，
或謂照此判詞，海上風波，澤如眼見，未來之事，皆得前知，疑余臆斷，未必可信也。

鴻雪爪君獨云：「高島君《易》筮，素稱入神，多為人所不解者也。」

余曰：「余唯憑爻而斷，應與不應，非余所知，
然向所斷，未嘗有或爽者，殆可謂如響斯應者矣。」

諸士唯唯，不復有言。

後四年，戶田伯歸朝，告余以當時海上困難，一如《易》斷。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，安節，亨。**

**《象****傳****》曰：安節之亨，承上道也。**

四本［坤］體，［坤］為安，故曰「安」。

居［坎］之始，［坎］為險，以［兌］節之，斯得化險為安，故曰「安節」。

「安節」者，安而行之，不失其節，則何往不通？故曰「安節，亨。」

四得位承五，五「中正以通」，四先通之，是以《彖》之「亨」，唯歸於四；
四以承五得亨，而天下無不亨矣。

《象傳》曰：「承上道也。」上指五，道即節之道，謂五以節風示天下，
四比近五，能首承其道也。

【占問】

*   問時運：一路平安。
*   問戰征：善戰者在先安軍心，軍心安，則臨危不懼，而所向有功。
*   問營商：四在外卦之始，必是初次販貨出外，能事事節儉，斯得安居外地而所謀亦得亨通。
*   問功名：能承上意，必得成名。
*   問婚姻：四以陰居陰，得位承陽，自得家室安全。
*   問家宅：平安獲吉。
*   問疾病：病由口入，能節飲食，自得安泰。
*   問六甲：生男。

【占例之469】

官吏某來，請占官位升遷，筮得［節］之［兌］。

爻辭曰：「六四，安節，亨。」

斷曰：

六四重陰，爻象安靜，事事中節，是以亨也。

《象傳》曰「承上道也」，上謂五，四與五比，能承上旨而行節也。

今足下占官途升遷，得［節］四爻，四與初應，
初「知通塞」，故四能安分守己，不失其節，唯承上之意旨而行，
是以發皆中節，無往而不亨通也，升遷必矣。
四與五間一爻，升遷當在明年。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，甘節，吉。往有尚。**

**《象****傳****》曰：甘節之吉，居位中也。**

五居尊位，為［節］之主，《象》所謂「當位以節，中正以通。」唯五當之。

《彖》首戒「苦節，不可貞」，反苦為甘，其道必貞，貞則吉矣，故曰「甘節，吉。」

四居［坎］中，［坎］《彖》曰：「行有尚。」
［節］四之「往有尚」，蓋即由［坎］《彖》而來。

「往」即「行」，謂能行斯而往，洵可嘉尚。

按五味以甘為得中，鹹苦酸辛，皆偏也。

節味之偏，而適其中，謂之「甘節」，甘則人皆樂從，而不病其難也，
此「甘節」之所以為吉也。

《象傳》以「居位中」釋之。

《禮‧月令》曰：「中央土，其味甘。」甘位居中，五為君，君位亦居中，
《象傳》所釋之意取此。

【占問】

*   問時運：運如嚼蔗，到老愈甘。
*   問營商：稼穡作甘，當以販運穀米為吉。
    「往有尚。」往者、往外也，尤當販米，往外洋銷售，定必獲利。
*   問功名：苦盡甘來，功名必顯。
*   問家宅：五爻得位，中央為甘，知此宅必地位中正，家風正直，節儉足以嘉尚。
*   問婚姻：女之嫁曰「往有尚」，謂往而成禮，「甘」者，甘心相從，有百人好合之象，吉。
*   問疾病：病在中宮，甘則中滿，須宜節食為要。
*   問六甲：生男。

【占例之470】

某商人來，請占商業盈虧，筮得［節］之［臨］。

爻辭曰：「九五，甘節，吉。往有尚。」

斷曰：

味之甘者，人所樂嚐，然過甘則味亦變，［節］之所以適其中，於味然，於萬事亦無不然。

「往有尚」者，謂由此以往，事皆可尚，事皆獲吉矣。

今足下占商業盈虧，得［節］四爻，知足下於商業，經營已久，向以不知撙節，致來嗟恨。

去歲得安，今年又必獲甘味，所當裁而節之。

事事從節，毋以盈滿自侈，斯盈可長保其盈矣，故吉。

「往」者，為遵此節道以往，「行有尚」，亦往有功也。

足下此後，商業大利。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，苦節，貞凶，悔亡。**

**《象傳》曰：苦節，貞凶，其道窮也。**

六重陰不中，居［節］之極，是過節者。

《爾雅》：「鹵，鹹苦也。」

［坎］為水，潤下作鹹。［兌］為剛鹵，是味之苦者也。

上與初相終始，初在澤底，節以防漏；上在澤口，出納由之，而竟一概節之，是不知通塞也。

其困苦之狀，物所難堪，有不可終日者矣，故《彖》之「苦節」，獨歸於上。

「悔亡」者，謂奢不如儉，以此修身，悔自亡矣。
《傳》曰「道窮」，即以釋《彖》者釋之。

「苦節，貞凶」者，自古之龍逢比干，為國亡身，克全臣節，
其禍雖凶，其道則正，足以表式萬世，復有何悔？

【占問】

*   問時運：運途亦正，為固執不通，以致終身窮苦。
*   問營商：機會已極，不知變通，以致窮迫，徒自苦耳。
*   問功名：其人則守正不阿，困苦自守，難望成名。
*   問戰征：爻象重陰，柔弱無力，又當地窮勢極，只知苦守不出，終必凶矣。
*   問疾病：陰盛陽衰，病勢已極，凶。
*   問六甲：生男。

【占例之471】

有商友某氏，請占株式高下，筮得［節］之［中孚］。

爻辭曰：「上六，苦節，貞凶，悔亡。」

斷曰：

此卦澤上有水之象，澤有水，盈則通之，不盈則塞之。
通塞者，是為水之節制也，上爻當澤之上口，宜通而塞，是過於節也。

水流而不止，流水甘也，上塞而不流，則為停潦，甘亦苦矣，故曰「苦節，貞凶」。

今足下占株式高低，得此爻象，株式者，財用之資，財源猶如水源，宜流通，不宜壅塞；
況上爻當時位已極，若塞而不窮，好為壟斷，以期高價，令人迫蹙困苦，無以為生，
防苦極生變，則苦人者反而自苦，取凶之道，亦取窮之道也。
宜速開通，斯可免凶矣。

其人聞之，即日賣脫。後其價隨即低落。

【占例之472】

三十一年(1898)，占北海道廳之治象，筮得［節］之［中孚］。

爻辭曰：「上六，苦節，貞凶，悔亡。」

斷曰：

上爻當［兌］澤之口，［坎］流既盈，又復節而不通，令人不得沾其惠澤，是謂「苦節。」
其道必凶。

今占北海道廳政治，得此爻象，知其施政，有不合地勢，不通民情，上下擁塞，號令不行之象。

上爻動為［中孚］，當速變通出之，斯可孚而化邦也。

就外象論之，兌澤水盈，盈則必溢，兌秋也，防秋時有洪水之災。

是年九月，果有水難，人民苦之，凶象如是。

【占例之473】

三十一年(1898)，占外交形勢，筮得［節］之［中孚］。

爻辭曰：「上六，苦節，貞凶，悔亡。」

斷曰：

上爻之「苦節」，是過節者也，節得其中則甘，過之則苦。

天下事皆貴適中，過則困苦隨之，凶禍亦隨之矣，是勢所必然也。

今占外交，得此象，知當今時勢，正是澤水滿溢，岌岌可危之險，
所宜流通四海，變其節制，以適權宜，斯可免受困苦。

若竟吝而不出，固執自守，其凶必矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
