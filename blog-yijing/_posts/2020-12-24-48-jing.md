《高島斷易》48-井

[![=48水風井](http://upload-images.jianshu.io/upload_images/6831688-157c5aae405dc654..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001117) 

卦體［坎］上［巽］下，［巽］為風，亦為木，風善入，木善出，
［巽］在［坎］下，是入水又能出水，有桔暭之象焉。

［坎］為水，亦為穴，穴地出水，是為［井］也。

卦自［困］來，果則澤涸，故「無水」，反之則有水。

［坎］又為平，水之平莫如［井］，此卦之所以名［井］也。

**井，改邑不改井，无喪无得，往來井井。汔至亦未繘井，羸其瓶，凶。**

**［井］，通也，物所通用也。
古者建設都邑，必鑿井以養民，即或邑有改遷，而井之制不改。**

**人得井以為養，而井不因之見損，故「無喪」。**

**井所以養人，而井不以此見功，故「無得」。**

**但見往者往、來者來，人庂就養於井者，亦未嘗歸功於井也。**

**「繘」，所以引而下，「瓶」，所以盛而上，
至若繘未下，而瓶已羸，則井為虛設，而繘亦為虛懸矣，故曰「凶」。**

**《彖傳》曰：巽乎水而上水，井。井養而不窮也。** **改邑不改井，乃以剛中也。汔至亦未繘井，未有功也。羸其瓶，是以凶也。**

**［巽］木入水，象取桔槹。**

**按《莊子》，鑿木為機，後重前輕，挈手若抽，其名日「槹」，即井上轉水轆轤，
故曰：「巽乎水而上水。」**

**［巽］為繩，故象繘，［坎］為虛，故象瓶，以繘繫瓶，所以引水而上也。**

**井有水，取之而竭，故曰「井養而不窮也。」**

**三陰三陽，卦體本自［乾］［坤］來，［坤］為邑，
［坤］五化［坎］則成［井］，成［井］則［坤］之邑改，而［坎］之［井］不變，
故謂之「改邑不改井」。**

**《傳》曰「剛中」，即由［坎］之《彖傳》來，剛中指［坎］五「不盈，祗平」，
井之為井，在是矣。**

**然井不能自為養也，必有以汲之，而養之功乃見，
繘牽之以下水，瓶盛之以上水，繘與瓶，汲水之大用也。**

**至而未繘，井成虛設，功復何有矣？
瓶若更羸，繘亦無用，凶已可知矣。**

**「汔」，幾也；「繘，綆也；「羸」，鉤羸也。
《繫辭》日：「井，德之地也。」取其養也。**

**蓋井養不窮，喻王者政在養民。
汲井期於得水，為政期於得民，不可半途輒止，廢棄全功，
孟子所謂 掘井而不及泉，猶為棄井，亦即此旨。**

**以此卦擬人事，井、節也。井節水以備養，猶人節財以備用也。**

**國有治亂，邑因之改，而井則仍在焉；人汲之無所得，不汲亦無所喪，在井固無關得喪也。
人之處財亦然，吾聞有以人棄財者，未聞以財棄人也。**

**攘攘而往者，為財往，熙熙而來者，為財來；
財在地，任人取之而不竭，猶水在井，任人汲之而不窮焉。**

**然汲水非可徒手往也，
卦體［坎］水［巽］木，［坎］水為井，［巽］木為 桔槹，［巽］亦為繩；
互體［離］為瓶，［兌］為口，是井口也，言桔槹以繩引瓶，下入井口，汲水而上。**

**《彖傳》所云「巽乎水而上水」，井之象也；隨所在而不改，井之德也。**

**至若井而未繘，無以上水，井無功也；瓶而既羸，勢將墜井，披者凶矣。**

**《彖》為井言，而不僅為井言也。**

**凡天下事之「節其源而通其流」者，皆可作［井］觀焉。**

**卦以［坤］五化［坎］，以［乾］初化［巽］，
［乾］為利，［坤］為用者，利用者為財，厚生者為養，皆人事之切要也。
有其養而不知所養，井幾成為虛器；有其財而不知所用，財終歸於虛靡矣。**

**是非財之咎也，在人之不善取耳，君子所以「勞民勸相」，為天下通其源流焉。**

**以此卦擬國家，［井］之為言「養」也。**

**因民之所養而養之，而［井］不自知真為養也。**

**王者以德養民，因民之所利而利之，而王者亦未嘗言利也。**

**［巽］，入也；［坎］，信也；［井］，靜也。**

**入故通，而資之不竭；信故深，而改之不迂；靜故安，而應之不勞，是剛中之德也。**

**君子法［井］之德，以淵深者修諸己，以汲養者惠諸民，推己及民，利斯普矣。**

**然君子具此德，而遇不遇聽諸天；
［井］能養而汲不汲在於人，其中或得或喪，或吉或凶，人自招之。**

**君子之德，必不以此而改也。**

**汲水之器有繘瓶，繘而下，瓶而上，其機甚捷，棄而不用，則器廢，而井亦廢也。**

**為政之具在德禮，道以德，齊以禮，其化甚神，然弛而不張，則具壞，而政亦壞矣。** **故作《易》者戒之以無功，惕之以有凶，亦深為功荒垂成者惜也。**

**通觀此卦，［井］反［困］，《序卦傳》曰：「果乎上者必返下，故受之以井。」**

**《雜卦傳》曰：「井通而困相遇也。」**

**易位為［渙］，［渙］《傳》曰：「乘木有功」，
［井］之取桔槹而不取舟，其用［巽］木一也。**

旁通為［噬嗑］，［噬嗑］，養也，有井養之義。

下卦為［革］，［革］者，改也，有「改邑不改井」之象。

要之，井為井，汲之而不窮也，其用取諸養，得地而不改也。

其德在夫剛中，或汲或不汲，井固無得喪也。

此汲而彼亦汲，一任人之往來也，
苟若捨其繘，羸其瓶，以為井不可食也，是自棄其井矣，井固無咎，而汲者凶焉。

卦體全象主［坎］，是為「井中」之象，陰虛為出汲之口：

初陰在下，故為「井泥」；
二承陽無坎，故為「敞漏」；
三得位應上，故為「受福」；
四修德補過，故為「井甃」；
五陽剛中正，故為泉美；
六進養功成，故為「井收」。

以卦時論之：

［巽］初當春夏之交，水潦混濁，故井有泥；二當離夏，而水多魚。
三四兩爻為秋，秋水澄清；三為［坤］，泉泄地上；四為［兌］，故其毀折。
五六冬也，故井寒冽；上爻終［坎］，為水養之終也。

大抵下卦［坎］水流行東南，失時不遇，故不吉；
上卦水歸西北，得其方位，故多吉。 

**《大象》曰：木上有水，井，君子以勞民勸相。**

［坎］為水、在上，［巽］為木、在下，其象為「木上有水」，
即《彖傳》所謂「巽乎水而上水」之象也。
君子玩其象，而修其德，以之「勞民勸相」。

「勞」，用民力也；「勸」，勸導也；「相」，輔相也。

［坎］為勞卦，互卦［兌］，［兌］為悅，悅以勞民；
［兌］又為口，［巽］為同，為交，有同心協助之象，故曰「相」。

天下之民無窮，一人之養難周，君子於是勞來之，勸相之，
使比族黨相親，貧窮患難相恤，開導誘掖，以盡其相生相養之道，
如是則所以養民者，周恤完全，而無一人之漏養者，所謂「井養而不窮」也。 

【占問】

*   問時運：目下交木水相生之運，正可相助成事。
*   問戰征：有水滅木之象，水軍有厄，宜勞力相助，可以出險。
*   問功名：「木上有水」，有得春雨發生之象，功名可望。
*   問營商：有利過於本之象，吉。
*   問家宅：此屋棟柱，恐有水濕潰爛之患，宜急修葺。
*   問婚姻：［坎］男［巽］女，男上於女，陰陽之正也，吉。
*   問疾病：腎水暴溢，宜急調治。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，井泥不食，舊井無禽。**

**《象****傳****》曰：井泥不食，下也。舊井無禽，時舍也。**

「舊井」者，壞而不治之井也；
「禽」者，轆轤之軸，運繘者也，軸上刻以禽形，故曰「禽」。

或謂軸轉之音，似禽鳴也。

初居最下，象井底，水涸泥汙，故曰「井泥不食」，成為廢井，井久有毒，故人不食。

其井既廢，則轆轤之禽，亦腐朽而無有矣，故曰「舊井無禽」。

《象傳》以「下也」釋「井泥」，謂泥在井下，故不可食，以「時舍」釋「舊井」。

謂井已廢舊，故為時所捨。

按：《魯語》：「取名魚，登川禽。」韋昭注：「川禽，鱉蜃之屬。」

《易林》［遯］之［井］曰：「老河空虛，舊井無魚。」

此「無禽」即蜃蛤魚蛙之類，說亦有據。

【占問】

*   問時運：為時過運衰，不為世用。
*   問戰征：有兵器朽舊，不克制勝之患。
*   問營商：貨物陳腐，不可販售。
*   問功名：年老無用。
*   問家宅：荒蕪已久，不可居也。
*   問疾病：是舊症也，不治。
*   問婚姻：人品卑下，雖屬舊親，不成。
*   問訟事：必不得直。
*   問六甲：生男，防難育。

【占例之375】

友人某來，請占氣運，筮得［井］之［需］。

爻辭曰：＝初六，井泥不食，舊井無禽。」

斷曰：

井既舊，有泥無禽，是廢井也；在人則運退時衰，必見棄而無用也。

占者得此，知其人品行卑下，為人所棄，難望進用之日也。

卦爻初與四應，初之舊井，得四修之，即可無咎。

今足下猶舊井也，甘辱泥塗，不自悔改，故終為世棄，不可復用也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，井谷射鮒，甕敝漏。**

**《象****傳****》曰：井谷射鮒，無與也。**

「井谷」者，泉穴也。

《漢書‧溝洫志》：「井下相通行水為井渠。」

固有旁穿孔穴，二動體［艮］，［艮］為穴也。

「鮒」，魚之小者。《子夏傳》謂「蝦蟆」。 ［井］五月之卦，故有蝦蟆；《爾雅‧翼》：「鮒，鰿也。」今作「鯽」。

二體［巽］，［巽］為風，風主蟲，蝦蟆與魚，要皆不離夫介鱗蟲類。

「射鮒」者，古有鮒魚。
《淮南子‧時訓》：「季冬之月，命漁師始漁，天子親往射魚。」 《史記》：「秦始皇至芝罘射，得巨魚。」

井谷無巨魚，所射者鮒耳。

「甕」，盛水之器，與瓶相類，
二至四互［兌］，象［兌］口，［巽］在下，象底穿，故曰「甕敞漏」，
即《彖》所謂「羸其瓶」也。

蓋井之為水，以上汲為功，而谷水下注，如敝甕之無底者，復何與於井養之功哉！

而徒以射鮒為能，故君子所不取也。

【占問】

*   問時運：所得者小，所失者大矣。
*   問戰征：誤中敵計，軍入幽谷，致破釜缺養而不得出。
*   問功名：弋獲虛名，其何能久？
*   問營商：為貪意外之財，致失本分之利。
*   問婚姻：門地卑微，聲名殘敗，不佳。
*   問家宅：此宅有廢井，井口殘破，水不可食。
*   問疾病：是下漏之症，醫治可癒。
*   問失物：物已敞敗，得亦無用。
*   問六甲：生男，防此兒有殘疾。

【占例之376】

友人某來，請占氣運，筮得［井］之［蹇］。

爻辭曰：「九二，井谷射鮒，甕敝漏。」

斷曰：

井曰「井養」，然井不能自養，亦在人取之以為養也；
乃不取水而取鮒，取非所謂，是失井之義也。

今足下占氣運，得［井］二爻，知足下素好學問，亦如井之有源；
病在專尚旁門，不務正學，猶是谷水為井之旁穴，射鮒非井之應得，究何與於井養之義也？

「甕敝漏」者，為言井水下注，如人之流品日下也。

爻象實為足下示警，足下當求通曉世情，躬行實踐，毋徒盜虛譽也。

【占例之377】

明治三十年(1897)，占司法省氣運，筮得［井］之［蹇］。

爻辭曰：「九二，井谷射鮒，甕敝漏。」

斷曰：

此卦下三爻為井中之水，上三爻為汲水以供用也，故下三爻不吉，上三爻皆吉。

我國近來許外國人雜居，一仿歐美各邦規則，定為法律，
在我國人居住歐美各邦者，亦受歐美之保護，故我國亦保護彼國旅人，如出一轍也。

今占得二爻，其立法恐有徒貪小利，轉致失其大體，謂之「井谷射鮒，甕敝漏」。

司外務之任者，所宜注意焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，井渫不食，為我心惻。可用汲，王明，並受其福。**

**《象****傳****》曰：井渫不食，行惻也。求王明，受福也。**

「渫」，治也，謂治井不停汙也。

初則「泥」，二則「漏」，三居［巽］之終，［巽］有潔齊之義，故為「井渫」。

渫則泥去，漏塞，清潔可食。
其有不食者，非井之咎也，
猶人澡身浴德，惠澤足以養人，當局者莫之知，旁觀者知之矣。

「我」，則旁觀自謂也，謂如此清泉，而竟棄之如遺，我則為之心惻矣。

井既浚治，則可汲而用者，莫如此井也，此而不用，不明甚矣，安得明天出而用之也？
是眾人祈禱而求其用者也。

「王」指五，三至五互［離］，故為明王。

陽為福，喻王者登用賢才，則德澤單敷，遐邇受福，
賢者之福，即明君之福，亦天下之福也。

「並受其福」是一井之利，遍及萬家也。

【占問】

*   問時運：懷才不用，命為之也。
*   問戰征：兵器既修，士卒可用，惜無主將，以致士氣頹喪，為可惜也。
*   問營商：明見貨物輻湊，可以獲利，不知販運，徒諉無用耳。
*   問功名：有才無命，為世所棄；兩年後至五爻，可望登用。
*   問婚姻：目下不成，至五爻必得成就，須在二年後也。
*   問家宅：此宅必有舊井久湮，宜渫治之。得食此水，一家獲福，若不渫不食，大為可惜。
*   問疾病：必是心神不安之症，宜飲井泉可癒。
*   問失物：必墜入井，須披取之，可得。
*   問六甲：生男。

附言：［井］為震宮五世之卦，凡問疾厄，得下卦多不治。 下卦變則瓶體破，不能汲水，即《彖》辭所謂「羸其瓶，凶。」 補治其破，猶病者得醫而治也，凶尚可救。 其象如此，余二十年來，屢占屢驗，無一或爽。

【占例之378】

明治二十六年(1893)一月，祝賀新年，
偶謁某貴顯，貴顯顧余曰：「近來有奇妙之《易》斷乎？」

余曰：「《易》象精微，誠心感格，無不奇妙。
昨年十月間，與杉浦重剛諸君，會於星岡茶寮，為占眾議院議會結局，得［井］三爻。
當時政府與眾議院，意見不合，勢甚決裂，後上乞天裁，始得平允。
是所謂井井有條者也。」

爻辭曰：「九三：井渫不食，為我心惻。可用汲，王明，並受其福。」

斷曰：

井，一也，而食者眾，所謂「往來井井」，有眾之象焉。

想井之始鑿，賴眾而成，迨井既成，則眾皆得井而養，
喻言議之建，賴眾而倡，迨議既定，則眾皆依議而行也。

故在眾議院，提出查定案，主張人民生活尚多不足，
為之節省官費，整理財政，意在開國家富足之源也。

在政府，謂議員不諳政體，不通時事，以致兩議不協，
譬如汲水者，來至井上，互論井水之清濁，而兩下停汲，終歸無用，究何濟乎？
局外者未免為之心憂矣，即所謂「井渫不食，為我心惻」者是也。

政府既不矣議院，議院欲力逼政府，彼此各執一見，遂至衝突，此勢之不能中止也，
於是唯有仰求宸斷，即爻辭所謂「可用汲，王明，並受其福」是也。

幸聖上至仁至明，能兩酌其平，
政府有可讓者讓之，議院有可容者容之，於適宜之中，立預算之准，
以使上下各得其情，斯天下「並受其福」矣。

貴顯聞之，謂余能臆測時事，特假《易》以立說也。

余曰：「此乃《易》理之先機，能貫徹於事前，
余不過就《易》論《易》，而其時事之應驗，自不能出於《易》之外也。」

【占例之379】

明治二十三年(1890)七月，新瀉審判所長富田禎次郎氏來訪。

氏，余舊知也，不相見數年矣，得見之余，互談契闊，氏曰：「
我今來訪，專為道謝往年《易》斷也。」乃詳述從前求卜，得［井］之三爻。

爻辭曰：「九三：井渫不食，為我心惻。可用汲，王明，並受其福。」

斷曰：

是井水本清潔，無人汲之，井養之功無所施，喻人雖有才德，無人用之。
則展布之能無所見，必得明王之賞識，拔而用之，斯不特一人受福，天下「並受其福」也。

就爻位而推之，以五爻為任用之日，六爻當大任之時，
蓋即在三年四年間也，謂當必有應驗也。

至今日，斷詞一一靈驗，不爽毫厘，心竊喜之，特來致謝。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，井甃，無咎。**

**《象****傳****》曰：井甃，無咎，脩井也。**

「甃」者，以磚壘井，防井之敗壞者也。

此卦三陽為泉，三陰為井，
初六最下，曰「泥」；上六最上，曰「收」；四居其間，不失其正，故曰「甃」。

凡井之壞，壞於污濁不修，而井遂至於無月，四能甃之，故得「無咎」。

有四之甃，乃得有五之「寒泉」，是助五以養人，皆賴四之甃也。
甃井之功，不可為不大矣。

【占問】

*   問時運：正當運途改變之時，宜自修飾，不特無咎，可望上進。
*   問營商：宜整理舊業，自可獲利。
*   問功名：修身立名，二三年後，可大得志。
*   問戰征：詩云「修我矛戟，與子偕作」，在此時也。
*   問婚姻：尚須待時。
*   問家宅：此宅宜改修為吉。
*   問六甲：有弄瓦之象，生女。

【占例之380】

橫濱港町接近居留地，有魚鳥菜獸市場，此市場，依各國開港條約所設，其業最為繁盛。

一日有友來，曰：「近來橫濱市場上，商人大起爭論，遂至休業，
有人欲出而調停，未得處理之方，特請一占。」筮得［井］之［大過］。

爻辭曰：「六四，井甃，無咎。」

斷曰：

就市中商業而論，彼此俱有關係，譬如汲井之用繘瓶也。
有井而無繘瓶，則井水將何從而汲？有繘瓶而無井，則繘瓶亦終歸無用。

同在此市場貿易，知益則俱益，害則俱害，兩相鬥必致兩敗也。

今占得三爻，曰「井甃，無咎」，「甃」者，治也，因井之敗壞而重修之也。

今兩家商業，因此一爭，未免敗壞，出而修之者，是在四也。

蓋四即為居中調停之人，得四調停，而後五之「寒泉」，可以復食。

四與五相隔一爻，一爻當一月，則來月必可和解，重復舊業矣。

【占例之381】

占清法二國爭據安南事由。

本年三四月啟釁，至今未得和戰之訊，諸新聞紙所揭，皆由街談巷說，未足信憑，
余因先筮得清國，得［井］之［大過］。

爻辭曰：「六四，井甃，無咎。」

斷曰：

卦德為井養不窮，謂其井之大，而得其養者眾矣。
以喻清國之大，物產豐饒，他邦皆願與貿易，受其潤澤。
故已汲者去，未汲者來，其貿易之品物無盡，猶井水取之不竭也。

但清國航海之術未精，不能由己自輸其物產，譬如井水不能自出，必待人汲之，而後能澤物。

故今為安南事件，雖欲與法開戰，而終歸不戰者，亦如井水之不能自動，可知清國必不起戰也。

萬一清國決計開戰，則於各國貿易，大有障礙，
凡局外中立之國，必為之出而調停，曲意保護，猶是以磚壘井，不使污濁之得入也。
「井甃，無咎」，此之謂也。

自［井］四至［革］四爻，為七年，今後七年，清國必有改革之變。由清國不善處變也。

諺曰「唇亡齒寒」，我國亦宜嚴整預備也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，井洌，寒泉食。**

**《象****傳****》曰：寒泉之食，中正也。**

「洌」，水清也，井水在上，故「洌」。

五為［坎］之主，位居中正，［坎］為寒泉，辰在子，子水也，屬北方，故寒。

按水之性，冬則溫，夏則寒，是陰中納陽，陽中納陰，其性然也；
［井］為五月之卦，是以冽而且寒。

孟子曰：「夏日飲水，冬日飲湯。」當此仲夏，汲此寒泉而食之，為得其時焉。

蓋［井］自三「渫」之，四「甃」之，則「泥」去「漏」塞，
而五之「寒泉」乃出，復之者眾，斯受福者亦眾矣。

王者德潤生民，遍及萬方，亦如是耳。
［井］旁通為［噬嗑］，「噬嗑，食也」，故曰「井冽，寒泉食。」

【占問】

*   問時運：家道必寒，幸運得其時，可望進用。
*   問營商：井出寒泉，喻言財源之長也，可望獲利。
*   問功名：品行中正，可享鼎養之榮。
*   問家宅：有廉泉讓水之風。
*   問婚姻：家風清白，同甘共苦，夫婦之正也。
*   問疾病：是外寒內熱之症，宜服寒涼之劑。
*   問六甲：生女。

【占例之382】

明治二十二年(1889)，占山縣伯氣運，筮得［井］之［升］。

爻辭曰：「九五，井洌，寒泉食。」

斷曰：

井者所以養人，然不汲之，則井泉雖冽，亦無所用其養，
喻賢者澤足惠民，然不舉之，則賢才在下，亦無以施其惠。

今占山縣伯氣運，得井之五爻，知伯才德淵深，志操清潔，寒素起家，超升顯要，
其惠澤之敷，一如「王明」「用汲」，「並受其福」於無窮也。

爻曰：「井冽」，喻言伯之氣體清明也；
曰「寒泉食」，喻言下民食伯之德者，恍若一酌寒泉，頓覺胞膈涼爽也。
伯之恩惠無窮，伯之榮顯，亦未有艾也。

此年山縣伯果任內閣總理。此占辭，當時上申三條公與伊藤伯。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，井收勿幕，有孚元吉。**

**《象傳》曰：元吉在上，大成也。**

「收」，謂轆轤收繘。

「幕」，井蓋也，
「勿幕」者，即《彖》所云「往來井井」，汲者眾多，無晝無夜，取之不竭。 在井固不擅其有，不私其利，任人汲灌，故「勿幕」也。

上居［坎］之極，偶畫兩開，有「勿幕」之象。

「孚」，指五，五為「王明」，能用極者也。

「元吉」，元、大也，謂井之利大，故吉亦大。

「在上」者，謂上在井口，養人之功，從此而出。

「大成」者，謂井養之道，至此而大成矣。

凡爻辭陰柔在上，多不吉，在上「元吉」，唯［井］一卦而已。

【占問】

*   問時運：功德在世，信用在人，「大成」，「元吉」，運之極盛者也。
*   問功名：有大用大受之象，非一官一邑之微也。
*   問營商：商務會集，利益浩繁，可久可大，無往不吉。
*   問婚姻：上應在三，三曰「並受其福」，知兩姓皆吉。
*   問戰征：凡軍將發則撤幕，「勿幕」，即撤幕前進也，一戰功成，故曰「大成」，吉。
*   問疾病：「幕」亦作「暮」，言旦夕可即癒也，吉。
*   問六甲：生女。

【占例之383】

明治三十年(1897)，占貿易景況，筮得［井］之［巽］。

爻辭曰：「上六，井收勿幕，有孚元吉。」

斷曰：

此卦下［巽］木，上［坎］水，即《彖》所云「巽乎水而上水」，是為汲引井水之象。

至上爻，則井之功用已成，「勿幕」者，王弼所謂「不擅其有，不私其利」也。

今外商與我商從事貿易，我國不自輸出，待外商舶運而往，猶井水之待人而汲。

內三爻井水不食，為貨物不能旺銷，外三爻則泉美可食，汲取者眾。

四爻當七八月，五爻當九十月，上爻已在井口，
當十一二月，正是百貨輻輳，銷運興旺之時，即在生絲一業，大宗輸出，為貿易最好景況也。

果於上半年，生絲商況不振，
七八月以後，逐步發動，
十一二月，時價漲至千弗以上，悉為外商所買，國內機織場，反為之休業焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
