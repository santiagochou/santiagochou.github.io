《高島斷易》34-大壯

[![=34雷天大壯](http://upload-images.jianshu.io/upload_images/6831688-49787651d923f1ce..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36004026) 

《序卦傳》曰：「物不可以終遯，故受之以大壯。」
［遯］者，陽之退，［大壯］者，陽之進，無往不復，［大壯］所以繼［遯］也。

卦體［乾］下［震］上，［乾］剛在下，加以［震］陽在上，乘健而動，動而愈剛，
壯往之勢，進而不止，既壯又大，是四陽之過也，故卦曰［大壯］。 

**大壯，利貞。**

陽為大，陽長至四，堅實而壯，故曰［大壯］。

三陽為［泰］，至四而稱［壯］，［壯］而曰「大」，［壯］之過也。

［乾］曰「元亨利貞」，［震］曰「亨」，［大壯］不曰「元亨」，獨曰「利貞」，
而六爻又多誡辭，恐其失正而動，動必得咎，是知［大壯］非《易》之所貴也。

**《彖傳》曰：
大壯，大者壯也。剛以動，故壯。** **大壯，利貞，大者正也，正大而天地之情可見矣。**

**此卦下［乾］上［震］，［震］者、雷也，［乾］者、天也。**

**［乾］在下為剛，［震］在上為動，剛而動，動得其剛，則剛而愈動，
壯盛之勢，莫之能遏，此［壯］之所以曰「大」也。**

**夫大莫大於天地，天地之動得其正，則四時行焉，百物生焉，其大也，即其正也，
故［大壯］必曰「利貞」。**

**貞者，正也。「大壯利貞，大者、正也」，大而正，則其壯也配義與道，
可充塞於天地之間，而天地之情，即於此可見矣。**

**以此卦擬人事，
為其人生性本剛，而復逞其發動之氣，乘剛而動，勇往直前，非不足以有為也。**

**然過剛則折，過勇則蹶，敗事之咎，即在此［大壯］中也。** **《雜卦傳》曰：「大壯則止」，其以此也。**

**［大壯］首曰「利貞」，利貞者、利於貞，貞即謂正，所謂「大者正也」。**

**卦體［震］上［乾］下，［乾］本健行，至上九陽極則亢，是以有悔。
［震］主震動，而爻象皆言恐懼，可知《易》道惡其過剛。**

**越禮違謙，往必不利，故君子誡之以「弗履」，惕之曰「用罔」，
故以柔濟剛，以靜定動，則動如無動，而剛若不剛，則見壯即見正也。**

**《孟子》所謂至大至剛之氣，其在斯乎？**

**以此卦擬國家，為國運壯盛之時也。**

**上卦曰［遯］，四陽在上，二陰浸長，此卦反之，四陽在下，二陰浸消。**

**陽長陰消，乘剛而動，故曰「大壯，大者壯也。」**

**是君子日進，小人日退，國運全盛，正在此時。
然國運過盛則侈，卦象過壯則暴，侈與暴，皆失其正，故［大壯］必曰「利貞」。**

**貞之為言正也，非正無以成其大也。**

**大而正，斯剛不過剛，動無過動，是以正而用壯，「大者壯」即「大者正」也。**

**《象》所云「君子非禮弗履」，禮即正，非禮即非正，君子亦用其正而已。**

**夫子所謂「政者正也，正則行，不正則不從」，垂誡深矣。**

**故六爻多誡「用壯」，初懲以「凶」，三誡以「厲」，五教以「易」，上惕以「艱」，
惟二四兩爻，得其「貞吉」。**

**蓋易道惡其太過，以得中為吉，治道亦然，此王者所以貴持盈而保泰也。**

**通觀此卦，卦體［乾］下［震］上，卦象內剛外動，乘此陽之正壯，以逼陰之將消。**

**疑若易易，然陰方得位，未可遽逼，剛不可恃，進不可躁，故君子必以禮為履也。**

［大壯］反卦為［遯］，
［遯］，退也，二陰方進，其退不可不決；
［大壯］，進也，二陰未退，其進不可太猛。

《雜卦傳》曰：「大壯則止，遯則退也。」其卦義相反如此，而爻象亦皆先後互反。
以上卦［震］體雖同，下卦一［巽］一［離］，［乾］健也，［巽］順也，故進退不同。

陰進則陽退，陰限則陽仕，此［大壯］之所以繼［遯］也。

六爻分屬二卦，內三［乾］體，外三［震］體，以二五為得中。

初爻為［乾］之始，一往直前，知進而不知退，故「凶」。

二爻為［乾］之主，喜得其中，而猶不失其正，故「吉」。

三爻居［乾］之終，「小人」指初，「君子」指二，「罔」為法網，即君子懷刑之意。
蓋合初與二，分言以明之也。

四爻出［乾］入［震］，為［壯］之主，以陽處陰，動不違謙，故得吉而「悔亡」。

五爻居［震］之中，能於平易之時，柔而得中，不用其壯，故「無悔」。

上居［震］之極，進退維谷，何利之有？唯能凜之以艱則吉。

總之，持盈保泰，壯乃得吉，越禮違謙，壯必有悔，
是必如三之「用罔」，而不「用壯」，斯為處壯之要道也，玩易者其審之！

余讀［大壯］一卦，而有慨夫維新先後之義士也。

當幕政初衰，妄施議論，不知忌諱，即所謂初之壯趾凶也。

著書立說，有主尊攘，以興起天下之大義者，如二之得中「貞吉」也。

方其列藩應義，群才奮興，或躁或緩，邪正不一，禍福攸分，
如三所謂「用壯」「用罔」之不同是也。

或有慎禮守謙，不失其壯，能以尚往得吉者，如四之「藩決不羸」是也。

或有居易預防，不涉險難，以退為進而「無悔」者，如五之「喪羊於易」是也。

至若方今當路大臣，皆出自昔年創義藩士，歷盡艱危，而得際其盛者，
如上六之「艱則吉」者是也。

要之廢藩諸士，忠肝義膽，國而忘身，均可嘉尚，其間成敗禍福，亦各自取。
「用罔」，實足為前事之鑒也矣。 

**《大象》曰：雷在天上，大壯，君子以非禮弗履。**

**大象［震］雷，發於［乾］天，勢力強壯，故名曰［大壯］。**

夫［隨］［復］［豫］［大壯］四卦，皆得［震］體，故皆取象於雷。

［隨］雷入澤中，陽勢漸收，是謂秋雷。 ［復］雷入地中，陽勢已微，是謂冬雷。
［豫］雷出地奮，陽勢方盛，是謂春雷。
［大壯］日「雷在天上」，陽勢健盛，是謂當令之夏雷也。

君子則之，謂雷之發聲，必以其時，不時則為災；
君子之踐履，必由於禮，非禮則有悔。

［乾］為行，［震］為足，有「履」之象。
［乾］之《象》曰「君子以自強不息。」
［震］之《象》曰「君子以恐懼修省。」

合而言之，君子因欲自強，唯以非禮而履者，為可懼耳，
即夫子所謂「非禮勿視，非禮勿聽，非禮勿言，非禮勿動」之旨也。

【占問】

*   問戰征：軍勢強盛，有疾雷不及掩耳之勢；但兵驕必敗，所當深誡。
*   問營商：雷在天上，是貨價高標之象，得價而售，不可過貪。
*   問功名：雷聲遠震，必得成名。
*   問家宅：防有火災，宜禱。
*   問疾病：［震］為雷，亦為足，防有足疾，不能行也。
*   問婚姻：［震］為［乾］之長子，［巽］為［坤］之長女，是天合也，吉。
*   問失物：雷一過而無形，恐此物不能復得。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，壯于趾，征凶，有孚。**

**《象傳》曰：壯于趾，其孚窮也。**

初居［大壯］之始，在下卦之下，在下而動，故曰「壯於趾」，
［震］為征，故曰「征」。

邁征而往，有急起直追之勢，無「視履考祥」之念，是以凶也，故曰「征凶」。

「有孚」，《象傳》曰：「其孚窮也」，
謂初雖與四應，初既窮其所往，四又隔遠，無能為力也，故曰「其孚窮也。」

【占問】

*   問戰征：「壯於趾，征凶」，為孤軍深入者誡也，有勇無謀，是以凶也。
*   問營商：貨財販運，有不脛而走，不翼而飛之妙。然不度銷路，而貿然而往，何能獲利？故凶。
*   問功名：初本在下，曰「趾」，則動亦在下，功名必卑。
*   問家宅：「趾」，止也，此宅宜安止，不宜遷動，動則有凶。
*   問婚姻：防女有足疾。「征凶，有孚」，謂雖有聘約，「其孚窮也」。
*   問失物：此物已被足所踐踏而壞。
*   問六甲：生男。

【占例之264】

友人某來，請占事業之成否，筮得［大壯］之［恆］。

爻辭曰：「初九，壯于趾，征凶，有孚。」

斷曰：

初爻居［乾］之始，在內卦之下，是必發事謀始，機會未至，而足先欲動者，故有壯趾之象。

足下占事業，而得［大壯］初爻，知足下志在速成，當謀劃未詳，經驗未定，
而貿然前進，不特無利，且有凶也，故曰「壯于趾，征凶，有孚」。

「壯于趾，征凶」者，謂輕舉而取失敗；「有孚」者，謂徒有此約信也。

此事須待時而動，緩圖則吉，今乃創瘁求成，是以凶也。

友人不用此占，急遽興業，遂致失策而傾家；後有人以資金二分之一，繼承其業，反得大利。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，貞吉。**

**《象****傳》****曰：九二貞吉，以中也。**

全卦諸爻，皆失於過剛，唯二爻為得中，中者、不偏之謂也。

二與五應，無牴觸之失，是以無過不及，而進退適宜，
故不言「壯」，不言「正」，直曰「貞吉」，
蓋即以《彖》之「利貞」歸之，而著其吉也。

《易》道雖貴扶陽抑陰，然陽剛過盛，亦失真中，
故必抑其過剛，以就其中，中則正，正則吉也。

《象傳》曰「以中也」，以九二當下卦之中，剛而能柔，所處得中也。

【占問】

*   問戰征：以中營得力，故能獲勝，吉。
*   問營商：以貨價適宜，得其時中，可獲利也。
*   問功名：恰好中式，吉。
*   問婚姻：雀屏中選，吉。
*   問家宅：此宅坐西朝東，地位適中，大吉。
*   問疾病：病在中焦，宜用潛陽滋陰之劑，自得痊癒，吉。
*   問訟事：得中人調劑，即息。
*   問六甲：生男。
*   問行人：已在中途，即可歸也。

【占例之265】

某會社社長，來請占氣運，筮得［大壯］之［豐］。

爻辭曰：「九二，貞吉。」

斷曰：

此卦四陽在下，二陰在上，陽大陰小，剛浸而長，故曰［大壯］。

足下占會社而得二爻，可見社中資金充裕，足以有為。

足下身任社長，所當以柔濟剛，以靜制動，從容辦事，不期速效，
謙和有禮，進退悉中，自能徐徐獲益，吉無不利也。

後二年，至四爻，四為大壯之主，可得大利。後果如所占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，小人用壯，君子用罔，貞厲，羝羊觸藩，羸其角。**

**《象****傳****》曰：小人用壯，君子罔也。**

「羝羊」，牡羊也。三至五體［兌］，為羊，故取象於羊；
卦體純剛，故曰「羝羊」，以喻剛陽之盛也。

三當內卦之終，逼近外卦，［乾］剛［震］動，壯象將成。
小人處此，必將恃其壯而壯焉，是謂「用壯」。

君子有其壯，而不敢自居其壯，一若未嘗有壯也，故曰「用罔」。 「罔」，無也，京房曰：「壯也，小人用之。」君子有而不用是也。

三以陽處陽，重剛不中，雖貞亦危，故曰「貞厲」。

君子因其厲而益加強焉，朝乾夕惕，時以非禮自防，不敢或逞其壯，所謂似有若無也。

九四體［震］，為竹葦，故曰「藩」；
藩所以閑羊，四在前，三觸之，故曰「羝羊觸藩」，象小人之用壯也。

「羸」，鄭虞作「累」，為拘累纏繞；
「羸其角」角，羊角，謂羊觸藩，其角為藩所拘累，而不能出也，以喻用壯之危。 

「小人用壯」，當知所返矣；「君子用罔」，斯可免危矣。

《象》曰：「小人用壯」，小人第知有壯；
「君子罔也」，去一「用」字，益見君子之不用，所貴斂之以無也。

一說：「罔，法網也，君子知壯之為厲，凜凜然以刑網為誡，即君子懷刑之意。」亦通。

【占問】

*   問戰征：善戰者審機察敵，不敢妄動；恃勇者逞強戰鬥，孤軍直入，致陷險地而不能出，是以凶也。
*   問營商：自恃資財之富，任意壟斷，一至貨物毀折，無地銷售，必遭大損。善賈者當無是慮。
*   問功名：魯莽者必敗，謙退者成名。
*   問家宅：此宅地位既高，建屋宜低，屋高恐有震陷之災。
*   問疾病：病由血氣過剛，藥宜調血下氣。
*   問訟事：以忍氣受屈，息訟為宜，若健訟不休，訟則「終凶」。
*   問婚姻：兩姓或一貧一富，若富者恃富淩貧，以致夫妻反目，凶。
*   問六甲：生男。

【占例之266】

友人某來，請占商業盛衰，筮得［大壯］之［歸妹］。

爻曰：「九三，小人用壯，君子用罔，貞厲，羝羊觸藩，羸其角。」

斷曰：

此卦內卦［乾］父，外卦［震］子，
是父主謀於內，子幹事於外，父子協力，以創興家業，財力旺壯，故曰［大壯］。

足下占商業，而得三爻，以陽居陽，爻位皆剛，若徑情直往，其壯強之勢，幾可壓倒同業，
然過剛必折，恐反為同業所軋，必遭窘辱，如羊之觸籓而不能出也。

善賈者堅貞自處，不敢狹富而生驕，亦不敢持才而自侈，
雖有其壯，斯得處壯之方，即得生財之道也。足下其熟審之！

後友人乘壯用事，果為同業所擠，損失數萬金。

【占例之267】

明治二十七年(1894)五月中旬，我國駐英國公使某羅病，友人某憂之，請余一占。
筮得［大壯］之［歸妹］。

爻曰：「九三，小人用壯，君子用罔，貞厲，羝羊觸藩，羸其角。」

斷曰：

此卦陽長之卦，三爻又以陽居陽，震為木，木屬肝，是必肝陽過盛，脾陰受剋之症。

某公使素體壯健，醫者因其壯而誤為實火，一味瀉肝息陽，而元氣愈虛，肝陽愈燥，
病至不可藥救，是謂用壯之誤也。

善醫者當以育陰潛陽治之，所謂「用罔也」。

至論爻象，三爻變為［歸妹］，歸者，歸也，至四爻變［泰］，則病可療。
今當五月中旬，必過此一月後，可望平愈，然恐不及也。

後某氏之病，果以翌月四日遂亡。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，貞吉，悔亡，藩決不羸，壯于大輿之輹。**

**《象****傳****》曰：藩決不羸，尚往也。**

九四出［乾］入［震］，為［震］之始，以陽居陰，不極其剛，故得吉而悔亡也。

三之有藩，藩在四也，四前二陰，則藩決矣。

「輹」，車軸縛也，［坤］為大輿，［震］上二陰得［坤］氣，故亦曰「大輿」。

輹壯則輿強，言行遠而無礙也。

率此以往，壯而不見其壯，悔何有焉？

《象傳》曰：「藩決不羸，尚往也。」謂壯得其貞，乃可許其前往也。

【占問】

*   問戰征：前途城垣已破，車馳馬逐，長征可無阻也。
*   問功名：九四互［乾］，辰在戌，上值奎壁，壁主文昌，所以崇文德也，功名必顯。
    王良五星在壁北，主車馬，大輿之象；雷電六星亦相近，主興雷，即［震］雷之象。
*   問營商：可許滿載而歸，吉。
*   問家宅：此宅當車馬往來之地，宅前藩蘺破落，急宜修整。
*   問疾病：人以髮膚為藩衛，以心神為輿馬，髮膚破裂，心神搖盪，病不久矣。
*   問婚姻：「車脫輹，夫妻反目」，非佳偶也。不吉。
*   問六甲：九四為［震］之始，［震］一索得男，為長子也。 

【占例之268】

明治二十七(1894)年九月，大本營之進廣島也，大元帥陛下，將發親征。
恭筮一卦，得［大壯］之［泰］。

爻辭曰：「九四，貞吉，悔亡，藩決不羸，壯于大輿之輹。」

斷曰：

此卦四陽連進，上決二陰，其勢盛大，故曰［大壯］。

今我整堂堂之軍，興征清之師，懲其不逞。

彼嚴兵固壁，尚不能當，況其藩衛已決，何能御我乎！

恍如聘大車于坦途，所向無敵，戰必勝，攻必克，可預決也。

爻象如此，其吉可知，因呈此斷于某貴顯。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，喪羊于易，無悔。**

**《象****傳****》曰：喪羊于易，位不當也。**

上卦互［兌］，［兌］為羊，五正是羊。

「喪」，亡也；
「易」，音「亦」，又作「埸」，謂「疆場」也，「易」「埸」古通字。

［乾］為郊，郊外謂之牧，五當［乾］郊外疆場之地，畜牧之所也。

畜牧有藩，防其逸也。
卦以［震］之下畫為藩，三觸之，四則藩決矣。
五則羊逸，羊逸於易，所謂「大道多岐而亡羊」，故曰「喪羊於易」。

五居［震卦］之中，偶畫為陰。
易，為曠郊陰地，陰爻而入陰地，不見其壯，故象為「喪羊」。

且羊性剛鹵，喜觸，無羊則無觸，無觸則無用壯之悔，故曰「無悔」。

［旅］上九曰「喪牛於易」，「易」亦作「埸」。

［旅］宜柔，喪其柔，是以「有凶」也，［大壯］惡剛，喪其剛，是以「無悔」也。

《象傳》曰：「位不當」謂「無悔」在得中，不在當位，
猶九二之「貞吉」，《象》曰「以中」，亦不在位也。

總之，［大壯］一卦，《彖》所稱「利貞」，以事理言，不以爻位言也，明矣。

「易」字，鄭謂「交易」，《本義》讀作以智切，音「異」，謂容易也。義各有取。

【占問】

*   問戰征：三爻曰「羝羊觸藩」，有攻擊之象，「喪羊」則無觸，而戰事可平。
*   問營商：「易」鄭謂「交易」，有經商之義；「喪」亡也，恐有小失，然無大悔。
*   問功名：以得為吉，以喪為凶，亡羊補牢，未為晚也。晚年可望。
*   問家宅：此宅在郊外空曠之處，於牧畜不利。
*   問疾病：「喪」，凶象，不吉。
*   問婚姻：牽羊擔酒，婚禮也，無羊，婚禮不成。
*   問六甲：生女。

【占例之269】

友人某來曰：「頃日有一種貨物，可居奇獲利，請占一卦，以定盈虧。」
筮得［大壯］之［夬］。

爻辭曰：「六五，喪羊于易，無悔。」

斷曰：

此卦四陽在下，其勢甚壯，故名［大壯］。

今占得第五爻，五處外卦之中，二畫為陰，壯勢已失，爻曰「喪羊」，是必有喪而無得。

友人曰：「台灣之事，購入軍中所需食料品物，他日與清開戰，實一大買賣也。」

後聞得和平之信，頓為驚愕，遂遭大耗，三年之後，穫不得償全額云。

【占例之270】

明治二十七年(1894)十一月二十日，某貴顯來訪曰：
「目下旅順口形勢如何？試為一筮。」筮得［大壯］之［夬］。

爻辭曰：「六五，喪羊于易，無悔。」

斷曰：

以我國占旅順，旅順屬清，是外國也。
今占得五爻，五居外卦之中，當以我國為內卦，旅順為外卦。

「喪」者清國，得者我國也。
爻辭「喪羊于易」，「易」，謂容易也。
蓋不須力戰而得之也，數日內，當必有捷報到來。

後數日，旅順陷，果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，羝羊觸藩，不能退，不能遂，無攸利，艱則吉。**

**《象****傳****》曰：不能退，不能遂，不詳也。艱則吉，咎不長也。**

上處外卦之終，與三相應，上之羊，猶是三之羊，上之觸，猶是三之觸。

三雖羸，乘剛而動，力能決藩，亦可進也，即不能進，尚可退也；
至上劫衰位極，爻處重陰，後路既斷，前路又窮，將安歸乎？

不曰「不能進」，而曰「不能遂」，言終不能遂其壯往之願也。

視三之羸角，困益甚焉，利何有也！
因退遂之不能，而詳(/*原註)惕之以「艱」，毖後懲前，「非禮弗履」，亦何難轉咎為吉哉！

原註：「詳」，通「祥」，下同。
《象傳》所謂「不詳也」，言其不能「視履考祥」，故至退遂之兩窮也。

所謂「咎不長也」，言能知其所艱，則謹慎自守，壯終於此，咎亦終於此耳。

【占問】

*   問戰征：六處爻之窮，如追窮寇也，恃勝深入，及為敗軍所困，進退無路，凶道也。
*   問營商：是一意居奇，積貨不售，至時過價賤，只要保本，而亦不得，其困甚矣。
*   問功名：在上爻有位高而危之象，若戀戀不退，一旦禍及，欲退不能，悔已晚矣。
*   問家宅：上爻居［震］之極，［震］為響，宅中必有響，［震］又為木，
    木動剋土，恐有土精出現，土精為羊。其宅不利，所當艱難自守。
    至之卦為［晉］，［晉］日「賜馬蕃庶」，則可轉咎為吉。
*   問婚姻：未及詳探，一時已定，茲要改悔，必不能也。現當知苦困守，久後必佳。
*   問六甲：生女。

【占例之271】

一日過訪杉君，閒談移麔，杉君謂余曰：
「昨夕有偷兒入我倉庫，竊取物品若干，中有勳章禮服，是貴重之品也，未審可復得乎？
子試筮之。」筮得［大壯］之［晉］。

爻辭曰：「上六，羝羊觸藩，不能退，不能遂，無攸利，艱則吉。」

斷曰：

上為爻之極，
賊竊得勳章禮服，貴重之品，在賊既不能轉售，又不能自用，賊無所利，計亦窮矣。

爻曰：「羝羊觸藩」，羊性剛鹵，以喻賊之鹵莽也。
「觸藩」者賊，或將以此貴物，置之於鄰近藩籬間乎？君請搜尋之。

後果於鄰邸牆垣上尋得之。杉君大為讚稱。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
