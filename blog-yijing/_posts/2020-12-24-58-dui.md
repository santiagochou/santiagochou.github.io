《高島斷易》58-兌

[![=58兌為澤](http://upload-images.jianshu.io/upload_images/6831688-dfbce1221eeb85aa..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35999028) 

卦體一陰出於二陽之上，二陽在下，上承一陰，象如澤之蓄水。

澤以潤生萬物，猶［兌］以悅服萬民，其義相同，
此卦所以取象於「兌為澤」也。 

**兌，亨，利貞。**

［兌］本乾體，［坤］三動來入［乾］，成［兌］，
［兌］之「亨，利貞」，即［乾］之德。

［乾］之四德配四時，［兌］主秋，在夏冬之間，得兼三德，獨不及「元」，
故曰：「兌亨，利貞。」

**《彖傳》曰：
兌，說也。** **剛中而柔外，說以利貞，是以順乎天而應乎人。** **說以先民，民忘其勞；
說以犯難，民忘其死。
說之大，民勸矣哉。**

《序卦傳》曰：「巽者，入也。入而後能悅之，故受之以兌。兌者，悅也。」

卦體以二五為中，以三上為外，以九為剛，以六為柔。

［兌］二五皆九，故曰「剛中」；三上皆六，故曰「柔外」；合之謂「剛中而柔外」。

「利貞」者，剛中之德，誠於中也；
「悅」者，柔順之象，形於外也，故曰「悅以利貞」。

卦以［坤］交［乾］，
［乾］為天，亦為人，剛者天德，悅者人心，故曰「順乎天而應乎人。」

孔子論政，曰「先之勞之」，謂為政者當先以悅豫撫民，
而後使民任勞，而民不辭其苦；使民犯難，而民不顧其身。
是可逸可勞，可生可恐，民皆相悅於無言，而莫知其故，悅之道於是為大。

「勸矣哉」，謂民之已悅者固悅，即未悅者亦將聞風而悅服矣，為能使民之咸相勸勉也。

以此卦擬人事，
《說卦傳》曰：「兌，正秋也，萬物之所悅也。」故曰：「悅言乎兌。」

蓋時至秋而成熟，而人得其食用，喜其豐盈，斯百事亨通，人心自然歡悅矣。
故《傳》曰：「兌，悅也。」

［兌］為口舌，是笑言之出於口也；［兌］為輔頰，是歡容之見於面也。

［兌］屬柔，是謂「柔外」，
世之好飾外貌者，往往以容悅為工，其品愈卑，其心愈偽，脅肩諂笑，無所不為，
只各求悅，而不知悅在「利貞」也；只知媚人，而不知悅在順天也。
何也？以其無剛中之德也。

［兌］之剛中在二五，故能「剛中而柔外」，「剛中」即「利貞」也。

二五之爻，皆曰「孚」，「孚」者，孚於剛中耳。

得其孚則事事皆亨，即人人皆悅，
無勞可也，有勞而人亦不辭；無難可也，有難而人亦不懼。

道在有以先之也，惟其先之，乃即所以勸之；有其勸之，乃即所以悅之。 勸因悅，不勸亦悅，而人皆欣欣然有喜色矣，是人事之至順也，亦順天而已矣。

以此卦擬國家，
［兌］《大象》為「麗澤」，「麗」猶「連」也，是上下皆澤。 上以澤敷下，下以澤感上，感斯悅矣。

然一以柔順撫民，有恩無威，民必悅而不懼，
一以剛嚴禦民，有威無恩，民必畏而不悅，是未足為利，亦未足為貞也。
悅亦安可恃乎？

［兌］之所以能悅者，在二五之剛得其中耳。

二五之剛，主於中；三上之柔，施於外，謂之「剛中而柔外」。 悅以柔，悅以剛，實悅以「利貞」也。 

上［兌］之悅，象取順天；下［兌］之悅，象取應人。
天德好剛，人心喜柔，順天而天弗違，應人而人感格，是所謂「順乎天而應乎人」也。

如是而悅以先民，民有任勞而不覺；悅以犯難，民有視死而如歸。
所謂「以佚道使民，雖勞不怨；以生道殺民，雖死不怨殺」者是也。 是以未當求民之悅，而民自中心而誠悅。

忘勞忘死，悅之至也，故悅道之大，在使其民自勸。

《傳》不曰「勸民」，而曰「民勸」，是不期其勸而自勸，
其歡欣鼓舞之情，可從兩忘字中，想像得之矣。

上古之世，君臣之間，歡然莫逆，厘之所是，則相與順從，不以為悅，
理之所非，則更相獻替，不以為睽，如鹽梅之相和，如水火之相濟，
此悅而正者也，即悅之大者也。

六爻言［兌］，各分剛柔：四剛皆君子，二柔皆小人。
「和兌」「孚兌」得其吉矣；「有喜」「有厲」得其位矣。
三「來兌」，來必多凶；六「引兌」，引亦未光。

國家當此，宜抑柔進剛，斯悅得其道焉。

通觀此卦，此卦次［巽］，
［巽］者二陽在上，一陰入下，故陽順而下來，
［兌］者二陽在下，一陰出上，故陽悅而上往，與［巽］相反。

於方位，［兌］者，西也，利美而和，
其氣為金，從革而新，其決斷快利，其音響鏗鏘，故其德為悅。

於四時，［巽］木，春也；［離］火，夏也；［兌］金，秋也。
天以三時生物，木氣發生，金氣收斂，
［巽］［兌］相反，而適以相成，中皆互［離］。三時相因，生剋自然之運也。

大抵［兌］悅之情，在和順，而［兌］悅之氣，主肅殺；和順者柔也，肅殺者剛也。
故以柔為悅，其弊必流於諂諛；以剛為悅，其德乃在於「利貞」。

卦內初二四五皆剛爻，得其正也；三上皆柔爻，失其正矣。

初之「和兌」，得《彖》之「利」；
二之「孚兌」，得《彖》之「貞」；
四之「喜」，喜即在於利也；
五之「厲」，厲即取其貞也；
至三之「來兌」，悅以要結以來，故有凶；
上之「引兌」，牽連而引，故「未光」。

是《傳》特著其德，曰「剛中柔外」，示其用；曰「順天應人」，極其效；
曰「民忘其勞」「民忘其死」，而所以致其悅者，其道在先，其功在勸，
其義則愈推而愈大。

**《大象》曰：麗澤，兌，君子以朋友講習。**

「麗」者，連也；「麗澤」，謂兩澤相麗，是互相滋益也。

朋友者，以互相講習為益，故象朋友；［兌］為口，故象講習。

《論語》首章，以「學而時習」為悅，以「有朋遠來」為樂，
是悅樂之要，莫大於「朋友講習」，此君子所以取其象於［兌］也。

四爻曰「商兌」，商者、相與講論之義，其象亦取之麗澤。

【占問】

*   問時運：運途平平，能得眾心，自然獲吉，惟逢三六之年，不利。
*   問營商：得人扶助，可以獲利。
*   問功名：賴朋友之力，可成。
*   問戰征：屯兵陂澤之地，宜於兩後營相約進政，可以獲勝。
*   問婚姻：必是朋友舊好。
*   問家宅：宅臨澤水，宜與朋友同居。
*   問疾病：宜延相熟醫師並診，方可痊癒。
*   問訟事：宜請朋友公評，不必涉訟。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，和兌，吉。**

**《象****傳****》曰：和兌之吉，行未疑也。**

初居卦首，體得［乾］剛。「和兌」者，即「和悅」也。 ［乾］曰「利物和義」，是和即《彖》之所謂「利」也。

人當初爻，便覺和還相濟，以斯而悅，悅得其正矣，故吉。

《傳》曰：「行未疑也」，謂人私曲疑慮，每生於轉念， 當其初，一片天心，固未嘗間以人欲也。

「和兌」在初，順天而行，疑於何有？不不曰「無疑」，而曰「未疑」。

【占問】

*   問時運：運當初爻，以和為貴，萬事獲吉。
*   問戰征：師克在和，民兵咸悅，有不戰來歸之象。
*   問營商：［兌］為正秋，萬實告成，天地自然之美利也。營商得此，吉無不利。
*   問功名：得祥和之氣，吉。
*   問婚姻：有家室和平之樂。
*   問家宅：一門和氣，吉。
*   問行人：行當即歸，無疑。
*   問訟事：即可和解。
*   問六甲：生女。

【占例之451】

友人某來，請占謀事成否？筮得［兌］之［困］。

爻辭曰：初九，和兌，吉。」

斷曰：

此卦一陰在二陽之上，以柔之卑，居剛之上。

初爻得陽剛，剛以嚴，柔以和，以剛制柔，所謂「和而不流」者也。

今足下占謀事得此爻，爻屬於初，知其事尚在初起。

「和」者，為彼此同心，和衷共濟。

初與四應，四曰「商兌」，「商」謂商量也，正合謀事之意。

初爻《傳》曰「行未疑」，謂其事必成無疑也；
四爻《傳》曰「有慶」，謂其事成後，又有慶福也。足下安心從事可也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，孚兌，吉，悔亡。**

**《象****傳****》曰：孚兌之吉，信志也。**

二居下卦之中，以陽居陰，即《彖》所謂「剛中」也。

二與五應，「孚兌」者，二孚於五，五亦孚於二，兩相孚，即兩相悅。

二為臣，五為君，是君臣二心，相孚而相悅也，故吉。

夫上下之心不相孚，則上下必不相悅，是以有悔，既得其孚，悔自亡也。

《象傳》以「信志」釋之，謂「孚」即「信」也，以其志之可信，故得吉也。

【占問】

*   問時運：運得中正，眾心交孚，是以有吉，無悔。
*   問戰征：上下一心，令出惟行，有匹夫不可奪之志，戰無不克，吉。
*   問營商：貿易雖在逐利，要必以信為本，有信則彼此無歉，而商業乃可通行矣。
*   問婚姻：二五相孚，是陰陽相偶也，吉。
*   問家宅：「有孚攣如，富以其鄰」，謂能與鄰家，並力致富也。
*   問功名：［中孚］二爻曰「我有好爵，吾與爾靡之」，有父子同升之吉。
*   問疾病：是因疑致疾，今既得相孚，災悔自亡。
*   問六甲：生女。

【占例之452】

友人某來，請占氣運，筮得［兌］之［隨］。

爻辭曰：「九二，孚兌，吉，悔亡。」

斷曰：

九二爻得剛中，剛中而孚，孚非阿好；既得相孚，無不相悅，是以吉而悔亡也。

人生氣運，亦貴得其剛中耳，剛則任事有肝膽，中則任事無私曲，
志氣剛強，運途中正，自然事事獲吉。

今足下占得此爻，知足下目下氣運旺相。

論兌為金運，以金水兩運為佳；兌為秋，歲時以屬秋令為佳。

《大象》取「朋友講習」，足下當擇朋友，遠小人，近君子，自得相扶為益，悔去而吉來也。

【占例之453】

明治二十八年(1895)，占我國與美國交際，筮得［兌］之［隨］。

爻辭曰：「九二，孚兌，吉，悔亡。」

斷曰：

孚者信也，中孚《彖傳》曰「悅而巽，孚乃化邦」，
是知邦交之道，最宜信義相孚，使兩無詐虞，化干戈為玉帛，實兩邦之幸福也。

今占我國與美國交際，得此爻辭，可知兩國此後必最為親密，謂之「孚兌，吉，悔亡」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，來兌，凶。**

**《象****傳****》曰：來兌之凶，位不當也。**

三為［兌］主，即《彖》所謂「柔外」也。

以柔招悅，故謂之「來」，
初曰「和」，二曰「孚」，是不期悅而自悅，有相悅於無言耳。

若專以陰柔悅人，亦以陰柔而致人悅，則所以來悅者，皆不以其道，
則上下相蒙，適以長詐偽之風也，故「凶」。

《傳》以「不當位」釋之，謂一陰居二陽之上，其位不當，
欲以柔道致悅，其悅也，皆由強致而來，是失剛中之德也。

【占問】

*   問時運：人品卑鄙，專以諂笑求悅，未免為人所賤矣。
*   問營商：通商之來，固宜和悅相招，然悅不以道，爾詐我虞，是失商道之正也。
*   問功名：奔競而來，雖榮必敗。
*   問戰征：要皆招徠烏合之眾也，不能久持。
*   問婚姻：有始合終離之象。
*   問疾病：病有外祟，其象本凶，三至四隔一爻，早則一日，遲則一月，可望癒快。
*   問訟事：是外來之禍，凶。
*   問六甲：生女。

【占例之454】

明治二十四年(1891)，有友某來，代占某氏氣運，筮得［兌］之［夬］。

爻辭曰：「六三，來兌，凶。」

斷曰：

兌者，悅也，其悅宜就心中而出，不貴外襲而來。
中出者，誠也，外來者，偽也。三曰「來兌」，是專以飾外為悅者也。

今君代友占氣運，得兌三爻，三以陰居陽，為兌之主，位本不當，
其象專屬陰柔，好以巧言悅人，知此友心地不正，頗有口蜜腹劍之象，未免凶矣。

《大象》曰「朋友講習」，君既誼屬朋友，當隨時勸誡，務令去偽存誠，乃得化凶為吉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，商兌未寧，介疾有喜。**

**《象****傳****》曰：九四之喜，有慶也。**

「介」，謂節操堅固之義，同［豫］六二「介於石」之介。

又「兩間」曰「介」，四爻在三五之間，上承五之剛中，下比三之陰柔，
是以一身介君子小人之間者也。

「商」，商量也。［兌］為口，有「商」之象。

四與初同體，初為事始，無所疑慮，故不待商；
四則處上下之交，用剛用柔，皆須商榷，故曰「商兌」。

商之而意難遽定，則心中游移，故曰「未寧」。

因憂成病，故曰「介疾」。

然未寧者終必寧，介然而疾，亦介然而喜矣。

［兌］通［艮］，［艮］上［兌］下為［損］，
［損］四曰：「損其疾，使遄有喜」，其旨相同。

《象傳》以「有慶」釋之，
謂商而後寧，疾而有喜，則剛柔得中，天人相合，喜在一人，慶在天下矣。

【占問】

*   問時運：運途未穩，逆則有憂，順則有喜，萬事宜斟酌行之。
*   問營商：「四多懼」，營商在外，必有憂懼不安之事，商量出之，方得有喜。
*   問功名：功名必從艱苦患難而來者，方得大就。
*   問婚姻：一時疑懼未成，必待媒灼再三說合，終得成合有喜。
*   問家宅：現下宅中不安，致多疾厄，［兌］為秋，必待秋時，得以平安有喜。
*   問疾病：病由心神不安所致，得逢喜事，胸懷寬悅自癒。
*   問六甲：生女。

【占例之455】

某氏來，請占某縉紳之氣運，筮得［兌］之［節］。

爻辭曰：「九四，商兌未寧，介疾有喜。」

斷曰：

兌者，悅也，「未寧」者，不悅也，兌而曰「商」，是介在悅不悅之中。

「未寧」若有疾，得寧則有喜，賴此一商之功耳。

四處內外之間，又當剛柔之交，孰輕孰重，皆須商酌，故曰「商兌未寧，介疾有喜」。

今占氣運，得兌四爻，知人生氣運，亦無中立，從正則吉，從邪則凶，在人自取擇耳。

擇而未安，譬若疾之在身，不能無憂，擇之既定，自覺病去身安，喜從中來。

四近君位，有貴人之象，能以商度事宜，上輔君德，下協民心，慶何如之？

此功此德，正賴某縉紳也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，孚于剝，有厲。**

**《象****傳****》曰：孚于剝，位正當也。**

五處外卦之中，秉［乾］之剛，即《彖傳》所謂「剛中」也。

悅以「利貞」，五得其貞焉。

［兌］為秋，［剝］九月之卦，當［兌］之未孚而至［剝］，是［孚］之極也。

其不言［兌］者，至五［兌］悅既深，渾若相忘，故不見為［兌］，而只見為［剝］。

［剝］者，即勞與難之事也，勞之難之，事雖為民，而王者則視之若［剝］也。

忘勞忘死，王者雖以為［剝］，而民實不知其為［剝］也，故曰「孚於剝」。

至此而民已視危而安，王者猶以安為危，故曰「有厲。」

事本無厲，有者在君之心，亦凜凜乎其有也。

五居尊位，固當然也。

《傳》釋以「位正當」，謂居此位者，皆當存此心也。

【占問】

*   問時運：位得其正，運當其甚，盛極則［剝］，尤當預防，能時時防［剝］，斯時時得盛矣。
*   問戰征：「孚於剝」者，謂當生死存亡之地，軍兵一心，感激奮勇，而不以為［剝］，誠可謂眾志成城，無往不克矣。
*   問營商：［剝］者，剝削也，雖有剝削，而深信無疑，必有大利。
*   問功名：能安命，雖［剝］必亨。
*   問疾病：有剝膚之疾，速治則癒。
*   問六甲：生女。

【占例之456】

明治二十二年(1889)，友人某來，請占氣運，筮得［兌］之［歸妹］。

爻辭曰：「九五，孚于剝，有厲。」

斷曰：

運當九五，陽剛中正，本屬盛運，爻曰「孚於剝」，言其相悅無言，雖剝亦孚。

安不忘危，有思患預防之象，亦有持盈保泰之道，《彖傳》所謂「悅以利貞」，唯五當之。

今君占氣運，得兌五爻，知君目下氣運得當，剛中柔外，眾心咸孚，
雖有剝削，亦得相悅以解，事事安和，得行其志。

但在君心中，若以為剝，若以為厲，則剝無不復，厲無不安也。

五與二正應，五雖不言吉，二之吉，即五之吉也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，引兌。**

**《象傳》曰：上六引兌，未光也。**

**上六辰在巳，得［巽］氣，［巽］為繩，有引之象；
［兌］又旁通［艮］，［艮］為手，是以能引，故曰「引兌。」**

**六與三同體，三失位，六引之使應已，是因其來而引之。**

**來既不正，引亦不當，而悅更失其道矣。**

**爻雖未判吉凶，要之後事失，亦所難免，故《傳》以「未光」釋之。**

**［乾］為光，六變［乾］為［坤］，故曰「未光」。**

**凡《易》稱「引」者，多在陰爻，
［萃］六二曰「引吉。」自五引二，引而升，引在於上，故吉。**

此爻曰「引兌」，以六引三，引其來也，引在於後，故「未光」。

【占問】

*   問時運：上為卦之終，行運已極，必藉人引掖而行，無吉無凶，平平而已。
*   問功名：雖得他人薦引，亦已晚矣。
*   問營商：得人引導方可交易，上在卦外，是出洋經營也。「未光」者，未能大得利也。
*   問戰征：［兌］屬正西，「引兌」者，相引而入西也，是引兵向西，與三合隊。
    但當上爻，時會已遲，恐未必能奏功也。
*   問疾病：內邪能引而外達，乃得望癒。
*   問家宅：宅地純陰，與三合體，防有內外牽引之患。
*   問婚姻：爻象皆柔，恐是勾引而成，非夫婦之正禮也。
*   問六甲：生女。

**【占例之457】**

明治二十二年(1889)，占某貴顯氣運，筮得［兌］之［履］。

爻辭曰：「上六，引兌。」

斷曰：

上爻處外卦之極，無可復進，凡物極則變，有反而思退之象焉。

今某貴顯占得此爻，知貴顯久居高位，意將引身退隱，以自娛樂，謂之「引兌」。

是年冬，某貴顯辭職歸隱。

**☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆**
