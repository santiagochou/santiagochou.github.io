《高島斷易》28-大過

[![=28澤風大過](http://upload-images.jianshu.io/upload_images/6831688-5debc3887c85fa3d..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001175) 

［大過］自［頤］而來，
［頤］上下二陽，中包四陰；
［大過］反之，以二陰包四陽，四陽過盛，故曰［大過］。

夫道中而已，陽欲其盛，不欲其過，太剛必折，太實必裂。

今四陽中滿，二陰屏居無位之地，陽雖盛而下無基，上無繫，反借資於二陰；
二陰微弱，不能為助，是失其中也，「失中」即為「過」。

卦體上［兌］下［巽］，
［兌］正秋也，秋金氣，水之母也，故［兌］為澤。
［巽］辰在巳，上值軫，軫主風，故［巽］為風。合之謂［澤風大過］。

然［大過］異與［小過］，何也？

［小過］以［艮］遇［震］，止而動，其動未危，陰雖盛而下有基，止則吉也。

［大過］以［巽］遇［兌］，入而悅，悅極不出，陽雖盛而下無根，入則顛也。

《雜卦傳》云：「大過顛也」，
［大過］一卦，不言顛，而［頤卦］言顛，以［頤］與［大過］，顛倒以相為用。

《序卦》是以置諸上《易》之末，天地再交，以成［坎］［離］也。 

**大過，棟橈。利有攸往，亨。**

**［大過］，陽大陰小，剛積於中，足以任重，有似東然。
［兌］上［巽］下，［巽］為木，［兌］為毀折，木而毀折，東斯撓矣。**

**當此大廈將傾，非一木所能支，惟當出門求助，以拯患難，乃得亨通，
故曰「利有攸往，亨」。**

**《彖傳》曰：大過，大者過也。****棟橈，本末弱也。** **剛過而中，巽而說行，利有攸往，乃亨。****大過之時大矣哉。**

**此卦下［巽］上［兌］，四陽積中，剛陽過盛，故曰［大過］，
陽大陰小，故曰「大者，過也」。**

**「棟」，屋脊也，［巽］木而為［兌］金所傷，故「撓」。**

**［巽］木本柔，上無根柢，下無附屬，故「本末」俱「弱」。**

**「剛過而中」，非二五之中，謂四剛連亙，位處於中，剛雖過而位處中也。**

**然不可以恃夫剛，須以「巽而悅」者行之。**

**［巽］主初言，「悅」主上言，四剛互［乾］為行，以柔濟剛，黽勉前進，乃得亨也，
故曰「利有攸往，乃亨」。**

**蓋奇才生於困厄，定力出於艱辛，轉敗為成，在此時也，故曰「大過之時大矣哉！」**

**以此卦擬人事，**

**就卦體言：四剛居中，為主於內，二柔在上下，為客於外，為主者剛過，是主剛而客柔也。**

**就卦象言：四剛排列中間，二柔分居上下，儼若棟然，夫人必具剛強之德，斯足充棟樑之選。**

**然過剛無制，則太強必折，其棟撓矣。**

**要必以「巽而說」者行之，庶幾剛而有濟。**

**剛不患其過剛，撓不至於終撓，蓋惟其有［大過］之材，乃克濟［大過］之事。**

**「利有攸往，乃亨。」皆本［乾］元用九而來，
「利有攸往」，即［乾］之「行健」也，「乃亨」，即［乾］之「元亨」也。**

**聖人於《易》，雖以扶陽抑陰為主，而有時亦借陰以濟陽。**

**［巽］以出之，「說」以行之，是祛其［大過］而就以時中也，
則變而不失其常，窮而不失其正，故曰「大過之時大矣哉！」**

**所謂「時」者，亦即「終日乾乾，與時偕極」之道也。**

**以此卦擬國家，
下卦為人民，［巽］為風，有四方風動之象；
上卦為政府，［兌］為澤，有我澤如春之象。**

**卦體剛在中，二柔居初上，是四剛當權，有威有福，居中而秉政者也。**

**凡國家建大功，興大役，皆以一人身任其重，如大屋之有棟，以負荷眾材；
然任載過重，則不勝其任，而立見其撓也，是「本末弱」也。**

**所謂「本末」者，指上下二陰而言，二陰才力柔弱，不克任重，故「撓」，
此乃陰衰而陽失其輔，臣弱而君失其衛，陽剛過中所致也。**

**當此之時，在蹈常守轍之人，多不敢為，惟知時達變之士，所欲奮然而往也。**

**必其秉剛陽之德，而能以巽順和悅行之，寬以克猛，柔以濟剛，
得時中之宜，無亢陽之患，方足以平大難，興大業。**

**［乾卦］所云，不言利而美利利天下者，胥是道也，故曰「利有攸往，乃亨。」**

**蓋往以濟時之過，其必能通其時之****變，反其勢之平，整頓天下於一新，維持世道於無窮，
而可得亨通也。**

**通觀此卦，陽剛太實，有不能運動之象，譬如人之肢體肥重，不能轉運也。**

**又四陽居中，二陰退而聽命，下無根柢，生氣已斷，上無附屬，枝葉既凋，
故爻有「枯楊」之辭，曾不如［剝］［姤］之猶可來［復］。**

**然［大過］自［頤］來，「頤，養也」，謂當養其二陰以相濟也。**

**［兌］澤在上，［巽］木在下，《象》曰「澤滅木」，澤本下而反上，木本上而反下，
此［大過］之所以為顛，過越常分之大者也。**

**君子法之，「獨立不懼，遁世無悶」，是能以退藏者養其陽而防其過也，非君子則不能。**

**［大過］六爻，二陰四陽，有陽爻而處陰位焉，有陰爻而處陽位焉，
有陽爻而處陽焉，有陰爻而處陰焉，爻有不同，義亦各判。**

**初爻以陽居陰，是過之尚微也，［巽］為茅，茅雖柔物，藉之亦足助剛，故「無咎」。**

**二爻亦以陽居陰，是過而不過也。
［巽］木為楊，澤滅之而枯，得陽九生氣，枯而復稊，故亦「無咎」。**

**三爻以陽居陽，是過而又過也；
四剛在中，如屋之有棟，剛愎自用，終致「棟撓」，故凶。**

**四爻亦以陽居陰，是亦過而不過也。
四與初應，得其所藉，三曰「撓」而四曰「隆」，故吉。**

**五爻以陽居陽，是過而無復過也。
「枯楊」之象，與二爻同，然陽至五而極，雖華已衰，故曰「何可久也。」**

**六爻以陰居陰，四剛既傾，是過之終極也。
「利有攸往」，正在此時。所謂「過涉滅頂」者，正在救時，故滅頂雖凶而無咎也。**

**以爻之相對者言之：**

**初與六對，《彖》所云「本末弱」者，指初上也。
一以藉芧而無咎，一以過涉而忘凶，皆足以救其過也。**

**二與五對，「枯楊」之象，所取相同，生稊生華，久暫分也。**

**三偏則為過，四陽二陰，是大過也，故曰「大者，過也」。**

**君子於此，以獨立不懼，遁世無悶處之，抱憂時嫉俗之念，具撥亂反正之才，
利害不計，成敗不言。上六之「過涉滅頂」者，必斯人也，復何咎矣。 **

**《大****象》曰：澤滅木，大過，君子以獨立不懼，遯世無悶。**

此卦澤水浸淫巽木之上，木之為枯，故曰「澤滅木」。

當是時，世俗之士，或皆隨流逐波，鮮有不磨滅者矣。
惟君子具大過人之才幹，雖時當困厄，而操守彌堅。
所信者理，所樂者天，謂之「獨立不懼，遁世無悶」。

是必剛而能柔，過而能往，可謂善處大過之時者也。

【占問】

*   問戰征：滅，滅絕也。大欲滅國，小欲滅身，其象凶矣。行軍占此，恐有暴水淹沒之禍。
*   問營商：象曰「澤滅木」，有低價忽而高漲之勢。
*   問功名：獨立不懼，遁世無悶者，謂當退身隱處。一時未可求名也。
*   問家宅：［兌］澤在上，［巽］木在下，其象反復，位置不正，防有滅凶之禍。
*   問疾病：是肝火內鬱之症，腎氣沖上，醫治非易。
*   問婚嫁：「澤滅木」，恐配偶之間，有老幼不勻。
*   問六甲：生女。
*   問失物：必墜入水溝之處。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，藉用白茅，無咎。**

**《象****傳****》曰：藉用白茅，柔在下也。**

「藉」者，舖地也，「白茅」取其潔也。

古者祭祀，藉之灌酒，以降神也。

茅白取［巽］象，［巽］在下卦，藉茅於下，所以承上之剛也。
初爻陰柔居下，不犯剛而能承剛，當此大過之時，敬慎事上，不得謂過分也。

故比之禮義商中者，則有過於敬慎之失；比之傲慢侮人者，則其勝亦不啻天壤，
在高傲者固有咎，而卑下者必無咎焉。
蓋矛，柔物也，藉之足以相助，未可以茅之微而忽之。

《象》曰「柔在下也」，以爻言則初在下，以茅言則藉在下。
初六居陰，陰為柔，茅質柔弱，故曰「柔在下也」。

【占問】

*   問戰征：當此初次出師，最忌剛暴過甚，宜寬柔待下。
*   問營商：販運之貨，必是藥品，或是茶葉木棉，其色必白，其質必柔，均可獲利。
*   問功名：拔茅連茹，是有連類同登之象。
*   問家宅：其宅必近卑濕低下之處，屋外蔓草荒蕪，是初次建築也。
*   問疾病：病體柔弱，下焦有踵，須用溫燥之藥治之。
*   問失物：於草地上覓之。
*   問六甲：生女。

【占例之215】

明治元年(1868)，東久世中將、鍋島肥前守充先鋒，將收橫濱，
余時在肥前守營中，兼管各種事務。

藩士下村某，率兵士百人，奉命先收浦賀，以向導囑余，為筮一卦。筮得［大過］之［夬］。

爻辭曰：「初六，藉用白茅，無咎。」

斷曰：

凡占軍事，內卦為我，外卦為敵。

初爻在內卦之下，以陰居陽，陰屬柔，顯見我宜用柔。

［兌］為澤，所攻取者，必是水澤之地。
白茅柔軟之物，用以藉地，履之而安，無失足之虞，是教我啣尾潛進也。

今聞浦賀港上，有開陽、回天以下六艦碇泊，募兵脫走者數千人，搭載之；
浦賀兵士又與之同心聯絡，敵勢過盛，未便用強攻擊。

爻辭曰「藉用白茅」，《象》曰「柔在下也」，
是明示以用柔之道，以柔克剛，收取海門咽喉為上策也。

下村某，率領十數人前進，不戰而平。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，枯楊生梯，老夫得其女妻，無不利。**

**《象****傳****》曰：老夫女妻，過以相與也。**

二爻以陽居陰，陰盡則恐，陽來則生，物之常理。

［巽］為木，［兌］為澤，木之近水者為楊，澤而滅木，楊必枯矣，
得九二陽氣生助，故得枯而復生。

「稊」，楊之秀也。

按，二爻體［乾］，［乾］為老，為男，故曰「老夫」；
下得［巽］在初，［巽］為處女，故曰「女妻」。

二與初比而得初，故曰「老夫得其女妻」。

夫夫婦配偶，以年之相若為正，老夫女妻，是亦顛也，
然老少雖非正匹，而陰陽自得相濟。

「老夫」、「女妻」，猶枯楊之生稊，終得媑育也，故曰「無不利」。

《象》曰「過以相與也」，卦之義在剛過，夫而過老，妻而過少，故曰「過以相與」。

《雜卦傳》曰「大過顛也」，斯之謂歟？

【占問】

*   問戰征：有轉敗為勝之象。
*   問營商：［兌］為陰，亦為金；［巽］為風，亦為木，定為金木生意。
    「枯楊生稊」，於種植林木，或販運樹木，皆「無不利」。
*   問功名：就爻象看來，必待晚年，方可成名。
*   問家宅：此宅昔年定多不利，係陽宅居於陰地；近來得陽九發動，必有枯樹開花，此其兆也。利。
*   問婚姻：主有老鰥重娶，得以生育，大利。
*   問疾病：雖危得安。
*   問失物：必得。

【占例之216】

明治二十二年(1889)，友人來請占某家氣運，筮得［大過］之［咸］。

爻辭曰：「九二，枯楊生梯，老夫得其女妻，無不利。」

斷曰：

此卦上［兌］下［巽］，是以［兌］少女，居［巽］長女之上，
少女不善理家，長女將取而代之，故一家因此有顛覆之患。

今占某家得此爻，家業之衰，得人理之，自然復盛，猶木之既枯，得陽氣發動，自然生稊。
人雖既老，得配少妻，亦能生育，皆有「既敗復成」之象，
所謂「枯楊生稊，老夫得其女妻，無不利」者是也。

【占例之217】

明治二十七年(1894)十二月，我軍入海城，
有敵將宋慶乘雪中通路，屢來逆襲挑戰，海城幾危。筮得［大過］之［咸］。

爻辭曰：「九二，枯楊生梯，老夫得其女妻，無不利。」

斷曰：

此卦合上下二卦，有［坎］險之象，是兩軍共履困難。

今爻辭曰「枯楊生稊」，楊以冬枯春生，必待春暖，我軍乃可突擊。

「老夫得其女妻，無不利」，是我師既老，必得新來之兵，發助壯氣，可以制勝也。

後果有第二軍精兵新來，占領蓋平，聲援海城。
二月十四日克太平山，三月四日占領牛莊，六日占領營口，九日陷田莊台。
渾如草木乘春生發也。

【占例之218】

明治三十一年(1898)，占我國與清國交際，筮得［大過］之［咸］。

爻辭曰：「九二，枯楊生梯，老夫得其女妻，無不利。」

斷曰：

此卦［兌］上［巽］下，
［兌］為金，為澤，屬正西；［巽］為風，為木，屬東南；
金來剋木，顯見西來侵奪東南，《象》曰「澤滅木」，是其兆也。

今占得二爻，二爻以陽處陰，
爻辭謂「枯楊生稊」，楊即［巽］木，為澤所滅，故「枯」。
「枯」者衰敗之象，足見東南之衰弱；
「生稊」者是得春陽之發動也；
「老夫」者，亦衰象，
「得其女妻」，是得少陰之相助也。

論我日本與清國，皆地居東南，朝鮮一國，介在我兩國之間，
我國向欲與清國合力保護朝鮮，清國以朝鮮為屬邦，不容我議，我兩國因之啟戰，清國敗北。
割地講和後，俄、德、法三國聯合，意屬護清，逼我割還遼東；
在三國包藏禍心，未必不借此為功，迫索清國，分割要地，此亦勢所必至也。

清國近知歐洲列國之不可恃，願蠲舊怨、敦夙好，重聯唇齒之盟。
我國亦願從此與清國憂樂相同，患難與共，合保東南，力拒歐西，
惟期轉弱為強，反衰為盛，猶如「枯楊」之「生稊」，老夫之得妻也。

《象》曰「過以相與也」，以言我兩國昔日相戰，今日相和，是「過以相與」也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，棟橈，凶。**

**《象****傳****》曰：棟橈之凶，不可以有輔也。**

就全卦言，四剛連亙在中，如屋有棟，上下兩陰皆弱，故「撓」。

就三爻言，九三互［乾］，辰在亥，上值危宿。 按危三星，在虛東北，形如蓋屋，有「棟」之象。

三以剛居剛，過而又過，過剛必折，故「撓」。

九三剛愎自用，視群策群力，皆莫己若，遂至孤立無助，愈高愈危，終致「棟撓」之凶。

《象》曰「不可以有輔也」，
言三爻特智自雄，不能與人共事，集思廣益，故不可相輔有成也。亦三自取之耳。

【占問】

*   問戰征：「棟」者，一屋之主，即一軍之主帥也。「撓」者，摧折也。
    棟而撓，是主帥受傷之象。弊在主帥過於剛猛，不聽人言所致，故凶。
*   問營商：商業必須得人為輔，方能成事，若自運其力，非特經營不大，且恐致意外耗失。
    「棟撓」云者，有人財兩失之慮，故凶。
*   問功名：能任大任者，稱棟樑之材，云「撓」，則棟非其棟矣，雖成終敗，凶。
*   問家宅：此宅不吉，棟折樑崩，不可居也。凶。
*   問婚嫁：九三以陽居陽，孤陽無助，婚姻不成，成亦不吉。
*   問六甲：生男，恐不能養。 

【占例之219】

明治二十三年(1890)某月，友人某來曰：
「依市町村制，將選舉市長。我市民向所矚望者，有甲乙二人，我以甲為適當，故將投票，
請占其成敗。」筮得［大過］之［困］。

爻辭曰：「九三，棟橈，凶。」

斷曰：

此卦四陽居中為棟，初上二陰柔弱，不克任重，故「撓」。

今占選舉市長得此爻，在甲方才力俱強，足以任事，
但恃己傲人，剛愎過甚，剛則必折，撓之所由來也。

三爻以陽居陽，是謂過而又過，
雖與上六相應，上爻以陰居陰，柔弱無力，縱極力為之推薦，無能為力也。

四爻為乙，曰「棟隆」，得選必在四矣，甲無望焉。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，棟隆，吉，有它，****吝。**

**《象****傳****》曰：棟隆之吉，不橈乎下也。**

九三曰「棟撓」，九四曰「棟隆」，其義相反。
以九四在下卦之上，以陽居陰，亦過而不過也。

下與初應，初爻雖弱，得其所藉，即可不撓。

按：九四辰在午，上值張，南宮侯曰：「張為天府。」故有「棟」象。

「隆」，《說文》曰：「豐大也。」

《玉篇》曰：「中央高也。」

棟以任重，故宜大棟在屋中，故宜高。
高必以下為基，下有所藉，斯高而不危。

三之所以撓者，下無藉也；四得其藉，故隆。

凡事之得所憑藉，而大險可濟，大功可成，
上不辜君之託，下不負民之望，皆猶是也，其吉可知，故曰「棟隆，吉」。

「有它，吝」者，言四若懷他志，厭初之本弱，而不屑用其藉，
則三之撓，即為四之撓，必不免於吝矣。
《象》曰「不撓乎下也」，謂棟既隆起，下必不撓也。

【占問】

*   問戰征：行軍屯營，宜佔高阜要地，下有所藉，斯營基鞏固，可進可退，自不為敵所撓也，故吉。
*   問營商：想必是材木生意，木料高大，足備巨室之用，若他項經營，恐未必佳。
*   問功名：爻曰「棟隆」，必是大才，可當大任，斯足副「棟隆」之兆，
    其他小試，非其所長，有不屑為也。
*   問家宅：此宅棟樑輝煌，門戶宏闊，吉。
*   問疾病：想是中胸有痞塊高起，然無害。

【占例之220】

有甲乙兩會社，同業相競，一日甲社社長某來曰：
「今當市內販路之點，勢難兩立，因請一占。」筮得［大過］之［井］。

爻辭曰：「九四，棟隆，吉，有它，吝。」

斷曰：

卦名［大過］，是剛過也，而當地立兩社，亦為過分。

占得四爻，爻曰「棟隆，吉」，此卦三四兩爻，皆取象於棟，猶之二社並立也。

可知甲乙之爭，即在此三四兩爻。

乙社九三，以陽居陽，是才力與資本俱足，其應為上爻，上爻無可憑藉；
甲社為九四，以陽居陰，才力與資本稍卑，其應為初爻，初爻得其所藉。

有藉者「隆」，無藉者「撓」，甲社勝矣，謂之「棟隆，吉」。

後果甲興乙仆。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，枯楊生華，老婦得其士夫，無咎無譽。**

**《象****傳****》曰：枯楊生華，何可久也？老婦士夫，亦可醜也。**

「枯楊」之解，見九二下。

此爻與上六陰陽相比，得陰之助而生華，故曰「枯楊生華」。

楊華無實，飄蕩隨盡，榮無幾時也。

九二以得初陰之助而「生稊」，九五下無有助，唯與上六相比，
猶斷根之楊，得雨露之潤，雖一旦發華，不久凋落。

「老婦」指上六，喻上六陰極而衰。
「士夫」指九五，喻九五之無內助。
「士」，未娶妻者之稱，即謂少年。
陰而居上，故呼「老婦」。
陽而居下，故稱「士夫」，是亦［大過］之義也。

九五以剛在剛，三陽皆不為用，獨與上上六陰陽相比，故曰「夫婦」。

從夫婦之序而論，當曰「士夫得老婦」，
今曰「老婦得士夫」者，原其配偶之所起，志出老婦。

老婦首倡而求士夫，醜體尤在老婦，亦以見聖人盡人情、考世故之妙也。

《象傳》曰：「老婦士夫，亦可醜也。」醜者，污辱之義，深惡之辭也。

【占問】

*   問戰征：行軍占此，必軍中主將偏裨，位置顛倒，任用不當。一時雖獲勝仗，未能持久。
*   問營商：防經商者貪戀外遇，致播醜聲。
*   問家宅：防閨房不正，牆冓有茨。
*   問功名：必主晚年獲雋。
*   問婚姻：必年齒不齊，匹偶不正。
*   問六甲：生女，不育。

【占例之221】

明治十七年(1884)，因朝鮮滋事，占日清關係。

爻辭曰：「九五，枯楊生華，老婦得其士夫，無咎無譽。」

《象傳》曰：「枯楊生花，何可久也？老婦士夫，亦可醜也。」

斷曰：

此番朝鮮發炮啟釁，不特關涉朝鮮，即關涉清國，是三國中一大關涉之事也。

在朝鮮，孱弱已極，譬如枯楊，即一時開花，不久遂零落矣。
在清國政尚舊習，譬如美婦，亦已老矣。

清國且以朝鮮為屬邦，朝鮮政令，悉皆聽命於清，儼如少男受制於老婦也。

今我國受朝鮮之辱，不能不與之論辯，論辯不直，必將大啟兵端，亦勢所必然也。

清國亦知其然，故願與議和。

就爻象而細究之，知日清必不至決裂也，其間機密，爻象雖露，未可顯言焉。

【占例之222】

明治十八年(1885)夏，余避暑於箱根，與貴顯某某等同宿旅舍中。

一日相與閑遊山野，某貴顯曰：
「此間幽閑僻靜，覓一勝地，結一別墅，足以避囂，足以娛老，洵可樂也！足下亦有意否？」
聞言亦覺欣然，既而思之，不能自決，為占一卦，筮得［大過］之［恆］。

爻辭曰：「九五，枯楊生華，老婦得其士夫，無咎無譽。」

斷曰：

五爻以陽居陽，貴顯屬陽，未可以閑退也。

就其地論，箱根屬在東海道，是為［巽］木之位，
爻曰「枯楊生華」，知箱根繁盛，亦不久矣；且遊客往來，多在避暑之時，過此鮮有到者。

「老婦得其士夫」者，以喻箱根之地，名勝久著，若老婦之素有艷名。
「士夫」者，少年也，少年聞其名，未涉其勝，是以多來遊賞。
究之一過即往，「無咎」亦「無譽」也。
且少年人不識風雅，反來作踐，故《象》曰「亦可醜也」。

因謝某貴顯之勸。

【占例之223】

明治三十一年(1897)，占國民協會氣運，筮得［大過］之［恆］。

爻辭曰：「九五，枯楊生華，老婦得其士夫，無咎無譽。」

斷曰：

五爻以陽居陽，是過而又過，宜其民心盛強，而爻辭曰「枯楊」何也？

蓋以［巽］本柔木，一經［兌］澤所滅，幾成枯木，雖一時復華，亦不久搖落矣。

且陽至五而極，陽極則衰，陽將變而為陰，故稱「老婦」。

「士夫」，少男也，近年社會，往往多用少年，亦時勢使然也，故曰「老婦得其士夫」。

究之老大者無能，反以少年之議論為得計，噫！「亦可醜也」。

爻曰「無咎無譽」，可知本年協會之氣運，亦無榮無辱而已。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，過涉滅頂，凶，無咎。**

**《象傳》曰：過涉之凶，不可咎也。**

「過涉滅頂」者，謂犯危險而涉河，不得達岸，水沒其首也。

互卦［乾］為首，爻例上為頂，上六［兌］爻，
［兌］為水澤，位在西，上值胃，附星積水，石氏云：「積水星明，則大水出」，
故有「過涉滅頂」之象。

六爻以陰居陰，才力俱弱，但其志在救時，雖履患踏險，
明知「過涉」之多凶，而忘身濟國，有不遑反顧者，
即使其功不成，其志深足尚焉，復有何咎？

此所謂勇士不忘在溝壑，志士不忘喪其元，萬世綱常，正賴此輩以存也。

【占問】

*   問戰征：恐有主將陣亡之慘。
*   問功名：有頭懸樑、錐刺之苦志，宜其聲名遠達，有志竟成。
*   問營商：運貨出洋，最宜謹慎。
*   問疾病：死水氣上沖，頭面浮腫，凶。
*   問家宅：恐有大水泛漲，牆傾屋倒之患。
*   問六甲：生女。

【占例之224】

某縣人攜友人某之書來曰：「今謀新創一事業，深有所慮，請占其成否如何？」

筮得［大過］之［姤］。

爻辭曰：「上六，過涉滅頂，凶，無咎。」

斷曰：

六爻居［兌卦］之終，志在救時，未免過於決裂，是以凶也。

今足下占事而得此爻，知足下所謀事業，有關公益，
但其中事多顛覆，率意徑行，禍有不測，還宜待時而動，毋蹈於危，徒自苦耳。切囑切囑！

後此人不用此占，遂至失敗。

【占例之225】

明治二十八年(1895)，占我國與法國交際，筮得［大過］之［姤］。

爻辭曰：「上六，過涉滅頂，凶，無咎。」

斷曰：

上爻居外卦之極，殆謂外交既平以後，又將別起一波乎？

爻辭曰「過涉滅頂，凶」，我國自過海遠征，清國戰敗，我軍即此凱旋。

就爻象觀之，或者他國謂我剛強過甚，將有出而干涉其事者，亦未可知也。

後果有俄、法、德三國同盟，干涉與清國和款，逼我即還遼東。

我政府措置，能適此卦意，無事結局云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
