《高島斷易》22-賁

[![=22山火賁](http://upload-images.jianshu.io/upload_images/6831688-607b2be0a1286308..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003224) 

「賁」從「卉」從「貝」。

此卦上卦［艮］，［艮］，山也。
《詩》「山有嘉卉」，故［賁］上從「卉」。且［艮］為果蓏，有「卉」之象。

下卦［離］，［離］為鱉、為蟹、為蠃、為蚌，為龜，皆「貝」也。

《爾雅》:「龜三足名賁」，故「賁」下從「貝」。 《序卦》曰「賁，飾也」，卉貝皆具彩色，是以謂「飾」。

傅氏云：「賁古班字，文章貌，言斑駁陸麗有文也。」

《彖》辭所謂「天文」「人文」，由此來也。

為卦山下有火，山生草木，下有火照徹，則草木皆被其光彩。

《書》曰：「賁若草木。」亦足證焉。

卦上承［噬嗑］，《序卦》曰：「嗑者，合也，物不可以苟合，故受之以賁。」

蘇氏曰：「直情而行之謂苟，禮以飾情之謂賁。」

禮以飾情，在乎相與為敬，此［賁］以次乎［噬嗑］也。

**賁，亨，小利有攸往。**

**［賁卦］上體山，山蘊質素；下體火，火吐文光，下火上燭，則質而有文，故曰「賁」。**

**文質交錯，剛柔得中，故曰「亨」。**

**［離］火之明，遇山而止，則所進者小矣，故曰「小利有攸往」，其義則《彖》辭詳之矣。**

**《彖傳》曰：賁，亨，****柔來而文剛，故亨。
分剛上而文柔，故小利有攸往，天文也。** **文明以止，人文也。** **觀乎天文，以察時變，觀乎人文，以化成天下。**

**此卦與［噬嗑］對，以［噬嗑］變。**

**［噬嗑］六五柔來二，變柔為六二，成［離］下，是為「柔來而文剛」。**

**［噬嗑］初九剛往上，變剛為上九，成［艮］上，是為剛往文柔，剛柔相雜而為成，
是天下之文也。**

**「柔來而文剛」，［離］明於內，故無不亨；
剛往文柔，［艮］止於外，故「小利有攸往」。**

**卦以上爻為極，極即天也。上爻曰「白賁」，自然之文，故謂之「天文」也。**

**九三在人位，為一卦之主，當文明之盛會，故謂之「文明以止」，「人文」也。**

**「天文」者，日月星辰，光華內煥，不假外飾，自然之文也。**

**「人文」者，人倫庶物，網紀在先，節文在後，修飾而成文也。**

**有聖人作，仰觀天文，晦朔何以代明，寒暑何以錯行，察其時變，是欲以人合天也。**

**俯觀人文，導之以禮樂，教之以詩書，化成天下，是欲以人治人也。是聖人用賁之道也。**

**以此卦擬人事，「賁」，緣飾也，質先而文後。**

**凡事之有待致飾者，皆後起也。此即繪事後素之說也。**

**以之言禮，玉帛其飾也；以之言樂，鐘鼓其飾也；
以之言宮室，輪奐其飾也；以之言衣服，章采其飾也。**

**是文飾必附質而著，如帛之受采，玉之受琢，有實而加飾，飾之足以增其美也。**

**此卦山得火而煥彩，譬如在人，心光透發，面目生輝，內行修明，聲聞卓著，
德潤而體胖，實至而名歸，即［賁］之象也。**

**就六爻言之：
初爻「賁趾」，以處義為［賁］，［賁］得其正。
二爻賁鬚，以與上為［賁］，［賁］得其時。
三爻「賁如濡如」，［賁］而當位，［賁］「終無尤」。
四爻「賁如幡如」，以敦本務實為［賁］，賁終「有喜」。
五爻「賁於邱園」，以敦本務實為［賁］，［賁］終「有喜」。
上爻「白賁無咎」，以黜美返樸為［賁］，［賁］乃「得志」。**

**此六爻之義，所以治全體之［賁］也。
而人事之飾偽而亂直，黜美而誣實者，皆當返而自省矣！**

以此卦擬國家，
上卦為山，安止不動，如聖躬之德性鎮定也；
下卦為火，輝光遠耀，如朝廷之政教煥布也。

內崇德性，外敷政教，有本有文，剛柔並用，是［賁］之善者也。

推之無干羽而格頑民，是「柔來而文剛」；仗斧鉞以安天下，是「剛上而文柔」。

審時定曆，以法天文也；制禮作樂，以昭人文也。
德禮以行政，政乃善，忠信以折獄，獄乃平。

《象》曰「君子以明庶政，無敢折獄」，即此旨焉。

六爻言［賁］，各有次第，義深旨遠。

初剛在下，故曰「賁趾」，是守道無位之賢人也。

二爻「柔來而文剛」，隨剛而動，如鬚隨頤而動，故曰「賁鬚」，是待時而動之君子也。

三爻當［賁］之盛，故曰「賁如濡如」，是治［賁］而能守其貞者也。

四爻則由［離］入［艮］，［賁］道變矣，故曰「賁如幡如」，是不隨俗披靡，
為能黜華而崇實也。

五爻則為主［賁］之君，忘殿陛之華，守邸園之素，故曰「賁於邱園」，
所以厚民生而敦風俗者，道在是焉。

上爻為［賁］之極，物極必反，故曰「白賁」。

《雜卦》曰「賁，無色也」，郅治而期於無刑，盛德而極於無為，此治道之原也。

如是而事濟矣，如是而化成矣。

通觀此卦，內［離］外［艮］，［離］文明也，
卦德由內達外，以文明為主，故名卦曰［賁］，取「賁飾」之象也。

《彖傳》所言柔文剛、剛文柔、觀天文、觀人文，皆以文致飾，亦以文得亨，是［賁］之象；
由［離］而來，得［艮］而濟，此全卦之體也。

《象傳》不曰「火在山下」，而曰「山下有火」，是隱然有以山止火之象。

「以明庶政」，明也，「無敢折獄」，止也，亦見文不過質之意。

六爻言［賁］，內三爻，［離］本卦，初二兩爻，［賁］猶微，惟三爻［賁］為盛；
上三爻，自［離］入［艮］，其言［賁］，皆黜華崇實，是救［賁］之偏而返其本也。

故四雖「疑」而「無尤」，五雖「吝」而「終吉」，六「無咎」而「得志」，
將使之自文還質，無偏勝之患，斯為［賁］道之大成也。全卦之義如此。 

**《大象》曰：山下有火，賁，君子以明庶政，無敢折獄。**

［艮］山之下有［離］火，
［艮］，一陽高出二陰之上，陽塞於外而不通，故止；
［離］，二陽之中含一陰，是內虛而含明，故明。 

君子法之，「以明庶政」，「庶政」者，或兼教養，或兼兵食，
《洪範》所謂「八政」皆是也。

明以致察，過察則失嚴，故於折獄，則曰「無敢」。
「無敢」者，謂不敢自用其明也。

虛明之心存於中，而慈祥之政行於外，
明其所當明，而不敢過用其明，取之於民，明於是乎止焉。

［豐］曰「致刑」，以「明而動」，［賁］曰「無敢」，以「明而止」。

不動則民不畏法，不止則民不聊生，有相濟而行也。

【占問】

*   問時運：目下正當發動，百事順適，但上有阻止，未能遂意徑行。
*   問商業：主經理人才幹強明，足以任事；但精明者必刻利，還宜留意。
*   問家宅：恐宅中時有火光發動，幸即撲滅，無大害也。
*   問戰征：前面有山，未易進攻。
*   問疾病：是鬱火上蒸之症，宜熄火，猶不可過用寒劑，致真火撲滅。
*   問行人：欲歸又止，尚未定也。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，賁其趾，舍車而徒。**

**《象****傳****》曰：舍車而徒，義弗乘也。**

初剛在下，故曰「賁趾」。

「徒」，徒行也。古者從大夫之後，不可徒行，初無位，故「舍車而徒」。

「賁趾」者，是踐仁履義，以仁義「賁其趾」者也，
不以乘車為［賁］，而以徒行為［賁］。

乘車者，世之所賁，君子所恥，是以捨之。

《象傳》曰「義弗乘也」，喜初之能守義也。

【占問】

*   問時運：生性清高，不合時趨，以德亨，不以名亨。
*   問商業：必是肩負買賣，非舟車販運之業，雖小亦亨。
*   問家宅：是勤儉起家，頗有知足不辱之風。
*   問戰征：陸軍利。
*   問行人：中途遇阻，步行而歸。
*   問疾病：症在初起，不食藥而可癒也。
*   問訟事：恐有懲役之災。
*   問失物：已捨去之，尋覓徒勞。

【占例之170】

明治十九年(1886)，占某貴顯氣運，筮得［賁］之［艮］。

爻辭曰：「初九，賁其趾，舍車而徒。」

斷曰：

此卦上［艮］下［離］，所謂高山仰止者，某貴顯之德望也；
所謂離明遍照者，某貴顯之功業也。是當今所共知者也。

現時退位閒居，今占得［賁］初九，曰「賁其趾，捨車而徒」，爻象正合。

初爻為無位，陽剛在下，［賁］，有文也；趾，足也，從止，有退歸之象。

「舍車」，獲捨位而隱也，「徒」，行也，將復起也。
舍車徒行，是某貴顯將潛行民間，窺察民情風俗，以益光文明之治，補維新以來所未修，
是某貴顯之隱衷也，爻象以明示之。

在某貴顯為維新元勳，雖暫退民間，其心頭豈一日忘天下哉！

茲值初爻，賁獲未光，至三而［賁］盛，至六獲能反其賁以協于中。

［賁］之運正長，知某貴顯，後日必德望愈隆，功業愈大也。

《彖》所謂「觀乎天文，以察時變，觀乎人文，以化成天下」，皆可於某貴顯見之。

後果如此占。今輔佐朝政，望同山斗，遇際明良，是［賁］之所以為［賁］也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，賁其鬚。**

**《象****傳****》曰：賁其須，與上興也。**

二以柔居柔，其爻自［噬嗑］六五柔來，變為六二，即《彖傳》所謂「柔來而文剛」也。

［噬嗑］取象於［頤］，此爻曰「鬚」，鬚，隨頤而動，故注曰：鬚之為物，上附者也。

柔來文剛，文剛者，賁也，故曰「賁其鬚」。

鬚眉為人生之儀表，所謂嚴其瞻視者，此也。

《象傳》曰：「與上興也」，「上」，謂上卦［噬嗑］，「興」，動也。

［噬嗑］內卦為［震］，［震］為動，鬚附上，爻自［噬嗑］來，故曰「與上興也」。

【占問】

*   問時運：目下平平，只可依人成事。
*   問商業：與富商合業，必大興旺，吉。
*   問戰征：必須與大軍同進，方可得勝。
*   問家宅：叨上人之福澤，藉以光大門楣。
*   問婚嫁：「歸妹以須」，尚宜待也。
*   問六甲：生女。

【占例之171】

明治十四年(1881)四月占國會。方今我國輿論，咸願意開設國會，群議紛紛，未可臆斷，
特占一卦，得［賁］之［大畜］。

爻辭曰：「六二，賁其鬚。」

斷曰：

此卦自二至上為五年，其間不見凶咎。

［賁］下卦為［剝］，［剝］之上既第六年，其凶尤甚。

今審度避凶趨吉之方，須就變卦［大畜］探索。

為之先說［賁］終［剝］來之凶象，復述變卦［大畜］之卦義。

《彖》辭曰：「賁亨，小利有攸往。」
［賁］者文飾也，凡事飾於外者，必由其內有缺乏也。
今當開設國會，各輔縣推舉代議士，才力學識，未必完全，多皆徒施外飾而已。

《彖傳》曰「柔來而文剛」，「剛上而文柔」，
謂上卦之柔，來［賁］下卦之剛，
下卦之剛，上［賁］上卦之柔，上下各以剛柔，互相賁飾，此《彖》義也。
今似之國會，上卦為官吏，下卦為代議士，各以論說相抵抗者也。

曰「賁亨」，知國會之事無不亨通；曰「小利而有攸往」，知國會雖可進行，未免有所退止也；曰「觀乎天文，以察時變」，謂當察時機之會，審宇內之勢，以維持國體于不朽也；曰「觀乎人文，以化成天下」，謂應民心之歸向，文運之昌明，開設國會，上下合志，可以計畫國家之安寧。此就《彖》義而釋之如是。

進推六爻，初爻「賁其趾，舍車而徒」。

初爻在下，是無位也，謂微賤下民，亦將持杖徒行，奔走而來觀德化也。

二爻「賁其須」，《象傳》曰「賁其須，與上興也」，
二強進初一等，其人不能自主，隨人之議論以為議論，如須之隨頤而動也。

三爻「賁如濡如，永貞吉」，《象傳》釋之曰：「永貞之吉，終莫之陵也。」 三居下卦之上，近比四爻，「賁如濡如」，賁之盛也。
三以陽居陽，卦中為主賁，會中為主議，持論不易，能守「永貞」，故吉。
《象》謂「終莫之陵」，言無與相抗也。

四爻「賁如皤如，白馬翰如，非寇婚媾」，此爻為政府地位，與三接近。
「賁如皤如」者，謂官吏示從前政府施行之事狀；
「白馬翰如」者，謂聽者解得政府之實情；
「非寇婚媾」者，謂感官吏之勤勞，相與輔翼而贊成之也。

五爻「賁于丘圓」，「束帛戔戔」，
謂議士中有知「丘圓」之賢土，推薦於朝，當具「束帛」以招之，使之出而共議國是，
故「終吉」。

上爻「白賁，無咎」，乃退位老臣，謂創興國會，未免近於粉飾，終宜黜華崇實，
是返本之道也。從此節財省費，得謀裕國之策也。

［賁］之終，［剝］之始也，更論［剝卦］之議。

［剝］《彖傳》曰：「剝，剝也，柔變剛也。不利有攸往，小人長也。」 「柔變剛」者，是「小人道長」之時也，故曰「不利有攸往」，戒辭也。

初爻曰「剝床以足，蔑貞凶」，陰之剝陽，自下而上，邪害正也，未有武人，
惡人民之漸進逼上，欲壓滅其黨類之象。

二爻曰「剝床以辨，蔑真兇」，「辨」者床幹也，指黨類之長，
初爻既滅黨類，今又欲殄滅其長之象。

三爻曰「剝之無咎」，其黨類為時勢所激，忽起變志，不復惡顧忌名分，是最不祥之占也。

四爻曰「剝床以膚，凶」，有聚陰逼上之勢，漸逼漸近，其凶更甚。

五爻曰「貫魚以宮人寵，無不利」，謂剝之者凶，順之則利，有一時委屈保全之象。

上爻曰「碩果不食。君子得輿，小人剝盧」，謂強當剝極，必有碩果之儀存者，
君子處之，謂終得愛戴，小人處之，謂無所容身，是小人欲剝君子，自己亦罹其災之謂也。

以上自［賁］移［剝］之卦象也。

［賁］為文明而止之卦，方今人情，徒慕歐英文化，不察時勢之可否，難免剝落之災，
如［剝卦］所述，故君子必貴思患而預防也。

今占得［賁］之［大畜］，再釋［大畜］之義，以示占者。

［大畜］《彖傳》曰：「大畜，剛健，篤實，輝光，日新其德。
剛上而尚賢，能止健，大正也。不家食吉，養賢也。利涉大川，應乎天也。」
［大畜］者，畜之大者也，專在上賓養賢，以為國家用，足以黼黻太平也。

初爻曰：「有厲利己」，《象傳》曰：「有厲利己，不犯災也。」
初以四為正應，欲進而四畜之，即為艮所抑，有不能達志之象。

二爻曰「輿脫輹」，《象傳》曰：「輿脫輹，中無尤也。」
二爻見初三兩爻之止，有同願屈抑之象。

三爻曰：「良馬逐，利觀貞，日閒輿衛，利有攸往。」
《象傳》曰：「利有攸往，上合志也。」
三爻以剛健之才，欲銳進而從事者也，為四畜之，使不得進，遂變其志向，謀開墾牧畜等事。
曰「良馬逐」，曰「利觀貞」，皆開拓牧畜之象。
又曰「閒輿衛」，曰「利有攸往」，並習練軍事之象。如是有益政府，故謂之「上合志也」。

四爻曰「童牛之牿，元吉」，《象傳》曰：「六四元吉，有喜也。」
此爻當縣官地位，縣官能使無產士族，從事牧畜開墾等事，猶牧童牛，易畜易制之謂也。

五爻曰「豶豕之牙，吉」，《象傳》曰：「六五之吉，有慶也。」此爻亦與六四同。

上九曰「荷天之衢，亨」，《象傳》曰：「荷天之衢，道大行也」，
謂全國士民各得其所，天下泰平之象也。

以上國會之占斷如此。至翌年七月，政府頒示實施政令三條：
一發佈明治二十三年開設國會之令；
一為救濟無資士族，與以八十萬元之授產金；
一政府銳意開造鐵路，計畫中山道路及奧羽之佈設，與以年八朱之利息保護。

皆呈象于［大畜］之爻義，得時勢之宜者也。《易》象之靈妙如此。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，賁如濡如，永貞吉。**

**《象****傳****》曰：永貞之吉，終莫之陵也。**

「陵」，通「凌」，凌侮之意。

三以一剛介二陰之間，當［賁］之盛，「賁如濡如」，潤澤之象。

顧陰能賁人，亦能溺人，誡之以「永貞」，
在我有常貞之操，斯彼無凌逼之嫌，故曰「吉」。

《象傳》曰：「永貞之吉，終莫之凌也。」
「終」字與「永」字相應，蓋貞而不永，則非有終者也。
謂我剛正而永貞，彼自不能凌侮也。

【占問】

*   問時運：當此盛運，光華潤澤，名利雙收，大亨。
*   問商業：財源如水，大得清潤，基業亦可保長久，大吉。
*   問家宅：屋宇華潔，又得流水掩映，可以久居，吉。
*   問戰征：一軍皆感被德澤，歡洽同心，可稱王師無敵。
*   問訟事：得直，彼亦不敢復犯。
*   問婚嫁：百年偕老，吉。
*   問六甲：生男。
*   問行人：衣錦榮耀而歸。
*   問失物：向水中尋之，得。

【占例之172】

友人某來，請占氣運，筮得［賁］之［頤］。

爻辭曰：「九三，賁如濡如，永貞吉。」

斷曰：

此卦一陽居二陰之中，如物入水中，沾濡潤澤，光彩益章，故曰：「賁如濡如」，賁之盛也。
然賁飾過甚，外耀有餘，往往內美不足，是［賁］之流弊也。

今我國自維新以來，仕途一變，每多有自炫才華，以冀仕進，飾智驚愚，互相標榜，大都如斯。
迨一旦得位，毫無才能，此輩純盜噓聲者，固可暫而不可「永貞」者也，吉何有焉？

足下有意當世，宜踐實德，毋博虛名，持之以「貞」，守之以「永」，終得吉也。

《象傳》曰：「終莫之凌」，謂［賁］非「虛賁」，人復誰能相抗也。足下其留意焉！

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，賁如皤如，白馬翰如，匪寇，婚媾。**

**《象****傳****》曰：六四，當位疑也。匪寇，婚媾，終无尤也。**

四在上卦之下，［賁］已過中。

「皤」，素白色也；「翰」，白色馬也。

卦體三、四、五互［震］，［震］為白馬，故取白馬之象。
［震］上六曰「婚媾」，故亦有婚媾之象。

四與初為正應，為三所隔，不獲相賁，故曰「皤如」，
「白馬翰如」，亦未獲其［賁］也。

然九三剛正，「非寇」，乃求婚媾耳。
四與初正應，必相親賁，不能終隔也。

《象傳》曰「當位疑」，四疑二也。
曰「終無尤」，謂初四正應，終必相合，故云「終無尤」也。

【占問】

*   問時運：目下運有阻礙，安分則吉，明年便可亨通。
*   問商業：宜迅疾販售，遲緩，防貨物變色。
*   問家宅：一宅之內，既有喪事，又逢婚事，前塞後通，無咎。
*   問戰征：有和親通好之議。
*   問疾病：中胸有阻，故上下不調，積阻消化，便無咎也。
*   問行人：有愛女眷戀，一時未歸。
*   問六甲：生女。

【占例之173】

有人來請占某縉紳氣運，筮得［賁］之［離］。

爻辭曰：「六四，賁如皤如，白馬翰如，匪寇，婚媾。」

斷曰：

四以陰居陰，與初為正應，為中間三爻所隔，不獲相賁相親，《象傳》曰：「當位疑也」。

今占得四爻，知某浸身在局，或亦因中有間阻，致生疑慮之處，
然其中乘馬翰如而來者，實欲相與親密，並無他意。
四爻初則疑之為寇，為將攘奪我利也，至後漸知其真，疑念始解，故曰「非寇婚媾」。

當時某縉紳確有是事，初疑後解，兩情甚洽，果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，賁于丘園，束帛戔戔，吝，終吉。**

**《象****傳****》曰：六五之吉，有喜也。**

「丘園」者，園之依丘陵者。［艮］有丘之象，「賁於丘園」者，謂留意於農桑之事。

「束帛」者，贈人之物。「戔戔」者，淺少之意。

不賁市朝而賁丘園，敦本也。

「束帛戔戔」尚實也，謂六五以柔居尊位，能修柔中之德，黜袪奢華，敦崇儉約，
如大禹之卑宮室，菲飲食也，故曰「賁於丘園，束帛戔戔」。

「吝」，謂居尊位，而留心鄙事，未免吝也，然不失黜華崇實之旨，故曰「終吉」。

《象傳》曰「有喜也」 ，有嘉者，謂實有可喜也。

天下之俗成於儉，敗於奢，一人倡之，世風可返於淳樸，
則所喜非在一人，喜其能移風易俗也。

一說：
丘園為隱士所居，六五能以「束帛」，聘求丘園之遺賢，共輔文明之治。 聘賢僅以「戔戔」束帛，禮意未隆，故曰「吝」； 在賢者不以幣帛為悅，而以恭敬為悅，是以束帛雖微，賢者亦應聘而來，故終有吉也。 亦通。

【占問】

*   問時運：目下恰行正運，然作事一宜儉勤為吉。
*   問商業：買賣最宜木材綢物二行，貨物不必多，而獲利頗佳。
*   問家宅：農桑為業，勤儉家風，吉。
*   問戰征：宜招用野老，以作嚮導，可以得勝。
*   問婚嫁：聘禮雖微，卻好得一賢婦，大嘉。
*   問六甲：生男。

【占例之174】

友人來，請占氣運，筮得［賁］之［家人］。

爻辭曰：「六五，賁于丘園，束帛戔戔，吝，終吉。」

斷曰：

此爻為五居尊位，崇尚儉德，將率天下而從儉也，故不賁宮殿，而賁丘國。

「束帛」之禮，以誠相將，不尚豐厚。

今占得此爻，知足下自幼從事商業，一番辛勤，得有今日，資產豐裕，亦足自樂。

近來商業，多習歐美之風，全以欺詐為術，華麗自誇，反以曩時樸素敦厚為可吝也。

在吾輩敦尚古風者，不屑與之較也。

足下唯當安閒，覓一山林佳處，修築園榭，栽植花木，以娛心目，為作養老之計也。

人或以吾輩不事世事為吝，然以此而娛老，以此而傳後，終得吉也，
謂之「賁于丘園，束帛戔戔，吝，終吉」也。

友人從此占，亦足自樂。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，白賁，无咎。**

**《象傳》曰：白賁，无咎，上得志也。**

上處［賁］之終，終極不變，弊將胡底無質，
故［賁］之義，始因天下之質，飾之以文，終反天下之文，歸之於質。

「白賁」者，素樸自然，是無色也。
如寶玉不雕，珍珠不飾，不使文掩其質，「白賁」之謂也。

《象傳》曰「上得志也」，居卦之上，處事之外，
矯世俗之文飾，而敦尚樸素，獨行其志，優遊自得耳。

凡卦如［泰］與［否］，［剝］與［復］，［渙］與［萃］等，皆有對偶，
唯［賁］無對，獨於卦中，分「賁」與「不賁」兩義為對。是讀《易》之訣也。

［中孚］一卦亦然。

【占問】

*   問時運：好運已終，勞者宜歸於逸，動者宜返於靜，優遊自適，聊以取樂耳。
*   問商業：現在貨價已高，時令將完，不必裝飾，即可出售，定得利也。
*   問家宅：清白家風，位置亦高，吉。
*   問戰征：身當上將，堂堂之陣，正正之旗，不用詭計奇謀，自然獲勝。吉。
*   問疾病：病在上焦，宜用清淡之劑，吉。
*   問行人：得利歸來。
*   問六甲：生男。
*   問失物：向高處尋覓，可得。

【占例之175】

維新之際，浦賀管署吏員下村三郎左衛門，舊佐賀藩之士也，罹病日久，來橫就醫。

醫曰：「病似輕而實重，非滯留受治，恐至危殆。」下村氏告于長官，許以留醫。

下村氏不以病為慮，強還任地，長官謂余曰：「下村氏之疾如何？子試筮之。」

筮得［賁］之［明夷］。

爻辭曰：「上九，白賁，无咎。」

斷曰：

下村氏必死。

長官曰：「醫亦視為重症，但子何以預言其死也？」

余曰：「［賁］者，上山下火，金山變而為地，是［離］明沒於［坤］地之象。
上九陽變而為陰，陽者生也，陰者死也，既生變為死之象。
又上九之爻辭曰『白賁』，白者喪服也，其死不免矣。」

後未一月，果接其訃音。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
