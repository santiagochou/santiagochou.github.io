《高島斷易》51-震

[![=51震為雷](http://upload-images.jianshu.io/upload_images/6831688-ac3784bb15b278d3..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000830) 

震字從雨，辰聲，《說卦》曰：「動也。」《雜卦》曰：「起也。」

卦體二偶為［坤］，一奇為［乾］，［坤］陰在上，［乾］陽在下，
陽伏而不能出，陰迫而不能蒸，於是乎震，是所謂「雷出地奮」也，
故其卦曰：「震為雷。」

**震，亨。震來虩虩，笑言啞啞，震驚百里，不喪匕鬯。**

**《說卦》曰：「萬物出乎震，震東方也。」****按《說文》：「東，動也。」**

**陽氣動物，於時為春，春為四時之始，是即乾元之「始而亨者也」，故曰［震］。**

**「虩虩」，恐懼也；「啞啞」，和樂也。**

**［震］為笑，亦為言，謂［震］之發而為怒，則可懼，震之發而為嘉，則可樂，
故曰：「震來虩虩，笑言啞啞。」**

**［震］為諸候，諸侯受地百里，［震］又為驚懼，故曰：「震驚百里」。**

**［震］為鬯，鬯、祭器。**

**「匕」，按《詩》「有求棘匕」注：「以棘為匕，所以載鼎肉，升諸俎也。」**

**謂當承祭之時，心存誠敬，雖有迅雷驟作，不能奪其守，故曰：「不喪匕鬯。」**

**《彖傳》曰：
震亨。****震來虩虩，恐致福也。笑言啞啞，後有則也。** **震驚百里，驚遠而懼邇也。出，可以守宗廟社稷，以為祭主也。**

**［震］體本［坤］，靜極生動。**

**［乾］以一陽來，為［坤］二陰所掩，奮激而出，其象為雷，其德為動，
陽氣奮發，通達無阻，故曰：「震亨。」**

**［震］有二義：［震］在人者，為恐懼；［震］在天者，為震驚；
所謂迅雷烈風必變，雖聖人亦時凜天威。**

**是即昭事上帝，聿求多福之誡，故曰：「恐致福」。**

**迨至雷止氣和，萬物得生，人心亦為一快，神清體適，言笑宴宴，不改其常，
所謂言而世為天下則也，故曰：「後有則」也。**

**一曰：「震得乾元，後有則」，則者，即「乾元用九，乃見天則」，亦通。**

**總之，「虩虩」「啞啞」，
上天以威福並行，聖人以憂樂相感，不傷天地之和，自得生成之樂。**

**蓋「虩虩」者應乎［震］也，「啞啞」者得其亨也。**

**「震驚百里」者，謂雷聲聞百里，雷之出地邇，而聞聲者遠，遠尚畏懼，邇更警惕也。**

**［震］為長子，足以主器，出者君也，謂君出，而長子得以守宗廟社稷，以為祭主。
祭主夫敬，長子肅宮雍廟，雖當事變猝來，要不失奉鬯執匕之誠也。
此皆處［震］之道也，聖人亦法天而已矣。**

**以此卦擬人事，《玉藻》云：「若有疾風迅雷甚雨，則必變，雖夜必興。」
君子「恐懼修省」，無時不敬，而遇變則尤加謹。**

**若小人平居放逸，本無「虩虩」「震驚」之意，一旦雷霆震怒，聞聲畏悚，不能自持，
甚至一擊亡命者，亦間有之，又安望死以致福哉！**

**蓋［震］雖為天道之變，而實由人事所自招，天未嘗於聖人而加寬，亦未嘗於常人而加厲。**

**惟震來而能致其敬，斯震退而不改其常，則「啞啞」之樂，亦即從「虩虩」而來。**

**遇變而可以求福者，處常而即可以為則也；地有遠邇，敬無先後，故曰：「驚遠而懼邇也。」**

**震者，動也，動必有靜；震者，起也，起必有伏，是即人事動作起居之要旨也。**

**人事之大，莫大於敬神格祖，奉鬯舉匕，一一以誠心將之，而不敢隕，
時有變而心則定，事可懼而神則安，非中心誠敬，焉能如是哉！**

**以此卦擬國家，「帝出乎震」，震者，乾之長子，足以代君父而宣威賜福也。**

**天震為雷，帝震為怒，《洪範》所謂「帝乃震」是也。
昔武王一怒而天下安，此即震亨之義。**

**震為威，震亦為仁，上天雷霆奮作，而雨澤隨之，一時群陰攝服，百物暢生，
凜其威者，魂飛而膽落，被其恩者，食德而飲和，
是「虩虩」「啞啞」之象，其即由此而形也。**

**聖王體乾出治，能令群黎畏其威，亦必令群黎懷其德；
諸侯之封地百里，威德所暨，始於百里，訖於四海，所謂近悅遠來，誠有不限於方隅者矣。**

**震於四時為春，於五行為木，一秉天地之生氣。
天地以好生為德，王者以愛物為心，巍巍蕩蕩之德，
即在兢兢業業之中，可以為下民造福，亦可以為後世垂則也。**

**「守宗廟社稷」者，人君之事，君出，則長子主器，
雖未成為君，即可承君父之德位，以為祭主。
《正義》謂此即釋「不喪匕鬯」之義。**

**通觀此卦，此卦次［鼎］，《序卦傳》曰：「主器者莫若長子，故受之以震。」
「器」者，鼎也。**

**革命既定，必建長子，繼體承乾，故曰：「主器。」此［震］之所以承［鼎］也。**

**［震］得乾元剛陽之氣，應時迅發，
其威怒一擊者，「天行」之健也，其發育群生者，「資始」之德也，
故聖人以兢業為無為，以好生為神武。**

**「虩虩」「啞啞」，理本一致，
以「虩虩」者凜天威，而心不敢肆，以「啞啞」者承天德，而氣得其和，
是即震雷春發秋藏之旨也。**

**上互［坎］，［坎］為憂，故有恐懼之象，
下互［艮］，［艮］為順，故有和悅之明。**

**［艮］為宗廟，為社稷，故有宗廟社稷之象。**

**［震］為出、為守，故曰：「出可以守。」［震］為祭，故曰：「為祭主。」**

**［震］之為卦，
由［鼎］出［震］，［鼎］取其新，是靜而變動；
由［震］反［艮］，［艮］取其止，是動而變靜。**

**動者聲同百里，靜者敬主一心，是以可「致福」，可「垂後」，可「驚遠」，可「懼邇」，
可以守，可以祭，而不至喪失也，謂能善處夫震者矣。**

**至六爻之義，各應其時：**

**初秉一陽，為［震］之主，二至［巽］，為春夏之交，雷始發聲也。
三至［離］，四至［坤］，五至［兌］，上至［乾］，陽氣伏而震道終焉。**

**其爻皆兩兩相對：**

**初與四對，初為剛，四溺柔，故四之「泥」，不如初之吉。**

**二與五對，二「喪貝」，五「有事」，故二之「勿逐」，不如五之「無喪」。**

**三與上對，三「蘇蘇」，上「索索」，故上之「征有凶」，不如三之「行無眚」也。**

**大抵處震之道，以「恐懼修省」為主，
除初爻之外，皆不得處震之道，故《彖傳》之辭，惟初得專之。**

**《大象》曰：洊雷，震，君子以恐懼脩省。**

「洊」者，再也。上下皆［震］，故謂「洊雷」，猶［坎］之曰「習坎」也。

雷者，天地威怒之氣，陰陽薄擊之聲，令人聞而悚然色動，非僻之念，為之一消，
故「震來虩虩」，無不恐懼。

然恐懼在一時，修省則在平日，
君子無時不敬，當震而加謹，即震退而反省自修，不敢或懈，喜怒哀樂，皆與天准，
惟恐檢身不及，致於天變。

故以心存恐懼者，仰凜天威，亦以行加修省者，敬承天道，謂之「君子以恐懼修省」。

【占問】

*   問時運：運當發動，防其過盛，直謹慎斂抑，可免喪失。
*   問戰征：有連日接戰之象，須臨時知懼。
*   問營商：震雷出滯，滯者、積滯也，謂積滯貨件，一時皆得出而銷售。
    《象》曰：「洊雷，震」，知有一二番好賣買也。
*   問功名：雷者生發之氣，「洊雷」，則有連捷之象。
*   問家宅：宅基防有動作，上爻曰：「於其鄰」，必近鄰有興造之役，宜祭禱。
*   問婚姻：［震］為長男，旁通為［巽］，［巽］長女，佳偶也。
*   問疾病：是肝木太盛之症，防有變動，可懼。
*   問六甲：生男。
*   問失物：一動乃見。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，震來虩虩，後笑言啞啞，吉。**

**《象****傳****》曰：震來虩虩，恐致福也。笑言啞啞，後有則也。**

「虩虩」者，驚顧之狀，「啞啞」者，笑語之聲。

初爻以陽居陽，得［乾］之剛，為成卦之主，故得繫《彖》之辭，
謂能臨事而懼，後事而樂，虩虩啞啞，任天而動，與時偕行，
所謂時然後笑，時然後言，「啞啞」之中，仍不忘「虩虩」之意。

爻辭添一「後」字，其旨益明。

「吉」，即謂「致福」也。

凡天下之理，宴安每多招禍，危懼自能致福，
《象傳》曰：「恐致福」，謂恐懼戒慎，可以轉禍而招福也。

又曰：「後有則」，則即乾元之「天則」，謂樂得其時，是能與天合則也。

此爻變則為［豫］，［豫］者、樂也，亦有「笑言啞啞」之象。

爻中［震］有二義：
初四兩爻，皆以陽震陰，為「震動」之震；
二三五上四爻，皆受震者，為「震懼」之震。

【占問】

*   問時運：好運新來，萬事皆可振作。先難後易，先憂後樂，百般獲吉。
*   問戰征：初時敵勢奮勇，可懼，後得勝捷，可喜。
*   問營商：商業新興，百般可懼，待經營成就，既獲利益，隨時歡樂，無不得吉。
*   問功名：諺云：「吃得苦中苦，方為人上人。」自有先難後獲之象。
*   問家宅：此宅防有變動，其象為先號後笑，可以無咎。
*   問婚姻：此婚始有憂懼，後得歡樂，吉。
*   問疾病：先危後樂，後得歡樂，吉。
*   問六甲：生男。

【占例之400】

友人某來，請占氣運，筮得［震］之［豫］。

爻辭曰：「初九，震來虩虩，後笑言啞啞，吉。」

斷曰：

震者、雷霆之氣，奮出地中，鼓舞元陽，生發萬物。

「震來」者，動而乍來也，「虩虩」者，聞其聲而懼也，「啞啞」者，被其澤而悅也。
卦當春夏之交，為雷乃發聲之時也。

今占得初爻，知足下時運，正得春氣透發之象，奮身振作，大可有為。

萬事始起，難免險難，所當謹慎恐懼，以圖厥始，其後坎險悉平，自得言笑之樂。

此爻動體為［豫］，所謂「凡事豫則立」者，此也；
且［豫］者、悅也，亦有「笑言啞啞」之象，吉可知也。

後果如所占。

【占例之401】

某來，請占目前米價輸贏，筮得［震］之［豫］。

爻辭曰：「初九，震來虩虩，後笑言啞啞，吉。」

斷曰：

爻辭曰「震來虩虩」，知一時米價變動，大有陡漲陡落之勢，輸贏頗巨，大為可懼。

足下占得此爻，知現市米價，足下必大受驚恐，須待震定價平，足下自可得利。
「笑言啞啞」，樂何如也！

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，震來厲，億喪貝，躋于九陵，勿逐，七日得。**

**《象****傳****》曰：震來厲，乘剛也。**

二得［坤］體，居內卦之中，「震來」者，與初爻辭同，威聲急激，故曰「厲」。
「億」歎辭，［坤］「東北喪朋」，［震］東方， ［震］出則［坤］之朋喪，
二貝為朋，「喪朋」即「喪貝」也。古者十朋五貝，皆用為貨，是貝為重貨。

［震］為陵，初居陽夷，故曰「九陵」，二據初之上，故曰「躋於九陵」。

［震］為逐，［坤］喪其貝，［震］二逐之，不知窮通得失，自有定數，
逐之而得，不逐亦未始不得也，故曰：「勿逐」。

［震］下［坤］上為［復］，［復］曰：「反復其道，七日來復。」
謂陰陽之數各極於六，至七則相對而沖，二則返，返則喪於前者，可復得於後也，
故曰：「七日得。」

是［復］之內卦，本為［震］也，［復］曰：「朋來無咎」，
「朋」即為「貝」，「來」即為「得」，
《象傳》以「乘剛」釋之，謂六二陰柔，下乘初爻之剛，以致喪其資貝，
故有「震來厲」之危。

【占問】

*   問時運：運途尷尬，不無喪失，幸可復得。
*   問營商：得失相償，然亦危矣。
*   問功名：既得患失，既失患得，品亦卑矣。
*   問戰征：一受驚恐，糧餉俱失，移營高阜，危殆已極，幸而得之，未為勝也。
*   問婚姻：主夫妻不睦，防有攜資潛逃之患。無須追究，緩即來歸。
*   問家宅：防有凶盜劫掠之禍，所失尚可復得。
*   問疾病：疾勢頗危，七日後可愈。
*   問失物：不尋自得。
*   問六甲：生男。

【占例之402】

知友益田孝氏，舊幕臣也，嘗留學法國，歸為騎兵指圖役。

時竟議攘夷，洋學之徒，屢及暴舉，氏乃避地橫濱，余聘為通辨。

明治元年五月，氏不告而遁，余深憂之，為卜一課，筮得［震］之［歸妹］。

爻辭曰：「六二，震來厲，億喪貝，躋于九陵，勿逐，七日得。」

斷曰：

此卦初爻之雷，起而奮擊，二爻為雷所震驚，畏難而遁高丘之象，
謂之「震來厲，意喪貝，躋於九陵」。

震者，東方之卦，必在東京，大受驚恐，遂致捨財遠遁，七日之後，當必歸來。

一時眾人聞此占辭，疑信參半，後益田氏果七日而歸。

問之乃知為上野戰爭，官軍警備嚴密，氏不得已，迂道而遁。

爻辭之言，一一如見。

【占例之403】

華族隱居某君來，曰：「今因有切要之事，吉凶未定，請幸占之。」筮得［震］之［歸妹］。

爻辭曰：「六二，震來厲，億喪貝，躋于九陵，勿逐，七日得。」

斷曰：

［震］為長子主器，卦象上下皆［震］，是必兄弟有變，為竟爭家督之象。

觀君相貌魁梧，年未三十，已稱隱居，必由家政多故，迫而退隱，不言可知也。

今占得二爻，二被初剛所震，致喪其貝，
初在二下，知必臣下所困，退位閒居，避地於丘陵之間，故曰「震來厲，億喪貝，躋於九陵」。
暫宜安分隱忍，切勿遽事紛爭，以致決裂。

要之理有循環，事有更革，當必可失而復得也，故曰「勿逐，七日得」。
七者，數之一周，遲則七年，速則七月，定數不可違也。

某氏大感，曰：「予之舊藩地，在南海道，予庶出為長，予季少予二歲，嫡出也。

維新之際，嚴君病沒，予以年長，繼承家政，後予遊學橫濱，少不自檢，
舊臣遂以是為口實，迫予退隱，歸弟承緒。

予舊領地，有滿淹礦，因以資本不足，勸予出資合業，
予謀諸東京橫濱商人，借得高利之金若干，不料礦產微薄，大受耗折，因此涉訟。
頃者貸主，以為當時借証，祇稱華族，未稱隱居，逼索益甚，究不審歸何斷結。

今聞足下占詞，謂失者可以復得，不覺聞而心喜。」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，震蘇蘇，震行无眚。**

**《象****傳****》曰：震蘇蘇，位不當也。**

「蘇蘇」，《正義》謂畏懼不安之貌，蓋較初虩虩而更覺不安也。

三當內外之交，內卦之震未止，外之震又來，
天之雷，愈震而愈厲，人之心，亦愈震而愈懼，
「恐懼修省」無可暫息，一念之肆，災咎乘之矣。

［震］為行，震以繼震，行乃無咎。

蓋天以震警人，人即當震承天，承天而行，眚自無焉。
《象傳》曰：「位不當也。」夫人之處世，安能時位皆得其當？
惟其不當，一經震動，更宜加謹，斯可免害也。

【占問】

*   問時運：運途不當，宜謹益加謹，謹慎而行，必無災咎。
*   問營商：銷路不得其當，宜改行別路，可免耗失。
*   問功名：「位不當」，謂才不勝任也，雖得亦危。
*   問戰征：［震卦］全體，皆處危懼之地，「蘇蘇」，謂死而重生，此戰難望獲勝，僅得逃生而已。
*   問婚姻：門戶不當。
*   問疾病：雖危得以重生。
*   問六甲：生男。

【占例之404】

余向例以冬至日，占卜諸事。

明治二十五年(1892)冬，占問攝綿土製造社運，筮得［震］之［豐］。

爻辭曰：「六三，震蘇蘇，震行无眚。」

斷曰：

爻至三而震益厲，在人事必有大驚之象。

論該社造品製法精美，社中職工，亦各安其業，貌無意外驚恐之事，
今占得三爻，玩厥爻辭，殊深恐懼。

不料是年十一月間，濃尾之間，震災大作，社中煙灶，頓時破裂，職工傷者數名。

此災為三十年來所未有，當時得此爻辭，曾不知災從何來，今災後思之，益嘆鬼神之有前知也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，震遂泥。**

**《象****傳****》曰，震遂泥，未光也。**

「遂」者，往而不返之意。

「泥」者，陷而不拔之象。

四為外卦之主，上體互［坎］，介處［坤］中，
［坤］為泥，［坎］為雨，［坤］土得雨，為泥塗，故曰「震遂泥。」

謂其震也，經一鼓再鼓三鼓之餘，陽威已竭，如陷入淤泥之中，而不能自拔，
君子「恐懼修省」，故於四尤凜凜焉。

《象傳》以「未光」釋之，四本與初應，四之卦體，即初之體也，然不能如初之體乎乾元。

［乾］為光，初得之，四則［乾］陽已息，故曰：「未光」亦爻位為之也。

【占問】

*   問時運：正運已過，精力既衰，雖欲振作，終覺致遠恐泥也。
*   問戰征：戰爭之交，所謂「一鼓作氣」，至三至四，則勇已衰，若魯莽前進，防車馬陷入泥淖，被敵所困。
*   問營商：商業亦佳，但揮財如泥沙，恐終不能積蓄也。
*   問婚姻：遂則必遂，唯相隔如雲泥，或名分有上下之別，或道路有南北之別。
*   問疾病：必中焦有食積泥滯，致腹鳴作痛，藥宜開通下焦。
*   問家宅：此宅為門前積土成堆，匤中溝道，亦多不通，致陽氣閉塞，不利。
*   問六甲：生男。

【占例之405】

友人某來，請占氣運，筮得［震］之［復］。

爻辭曰：「九四，震遂泥。」

斷曰：

［震卦］為長子克家之象，一爻為一世，至四爻則嗣續既久，世澤已衰。

凡厥後人，一不自檢，必至漸即荒淫，墮落先業，
有如身陷淤泥之中，進退不能自由，復何能光大前烈哉！

爻象如是，足下宜「恐懼修省」，務自奮勉。

後聞某氏，自知才力不足，讓業退隱，以自娛樂。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，震往來厲，億無喪，有事。**

**《象****傳****》曰：震往來厲，危行也。其事在中，大無喪也。**

卦例自內而外曰「往」，自外而內曰「來」，
五處外卦之中，內震乍往，外震又來，故曰：「往來厲」，二與五應，故爻辭亦相似。

「有事」，謂祭事，《春秋》「有事於大廟」「有事於武宮」是也。

五居尊位，秉中德，此心兢業，常如承祭，故能「無喪，有事」。

虞氏謂「無喪」即《彖》之「不喪匕鬯」。

按祭儀，主祭助祭，皆欲有事，
「無喪」者，不喪其所執之事，不必專指匕鬯，而匕鬯要亦在其中矣。

《象傳》曰：「危行也」，
［震］為行，行至於五，迭經往來，皆在震中，其心危，故行亦危。

又曰：「大無喪也」，「國之大事，在祀與戎」，
五動體為［隨］，［隨］上曰：「用享」，
初之五為［萃］，［萃］《彖》曰「假廟」，皆「大事」也。
故曰：「大無喪。」

【占問】

*   問時運：運得中正，雖經歷多險，終可完成大事。
*   問營商：販貨往來，保無危厲。萬萬日億，財利甚巨，或小有挫損，大必無喪也。
*   問功名：此功名必從患難來，可占大用，成大功。
*   問婚姻：防婚姻完後，家有祭葬大事。
*   問家宅：此宅有厲鬼為祟，幸不喪人，宜祭禱之。
*   問訟事：兩造皆危，得中人調劑，可不至敗。
*   問失物：小數難覓，大件無損。
*   問六甲：生男，主貴。

【占例之406】

友人某來，請占承嗣者氣運，筮得［震］之［隨］。

爻辭曰：「六五，震往來厲，億無喪，有事。」

斷曰：

震者，為長男繼續父業之卦，
卦體四陰在上，二陽在下，是陽為陰制，二陽奮而欲出，故震，其家必向以女主專權。

今震而至五，則陽氣已壯，正可出而任事。

雖初至五，往來之途，備嘗危厲，
惟其「恐懼修省」，兢兢業業，無忝厥宗，所謂宗廟享之，子孫保之，正在此也。

故曰「無喪，有事」。

後果遵此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，震索索，視矍矍，征凶。震不于其躬，于其鄰，无咎。婚媾有言。**

**《象傳》曰：震索索，中未得也。雖凶无咎，畏鄰戒也。**

「索」，求也；「索索」者，內外搜求也。

「矍」，顧也；「矍矍」者，左右驚顧也。

［震］至上而已極，五為尊位，上則為宗廟社稷，神明之所至。

［震］而在上，如史所書震太廟，震正殿，是必患之大者，其可懼可畏，不有更甚者乎？

由是而索求其天怒之所由來，中心惻惕，甚至顧視傍徨，驚疑不定。

惟宜恭默省懲，謹益加謹，若復躁動前往，凶可知也，故曰：「征凶。」

「其躬」者，上之躬；上與五相鄰，「其鄰」，指五也。

五為祭主，居尊任重，索矍之所集也，故曰：「不於其躬，於其鄰。」

君子「恐懼修省」，不以［震］在鄰而或懈，正以［震］在鄰而愈虔，
畏與戒相循，故雖凶無咎。

「婚姤有言」者，即《彖》「笑言啞啞」之言。

上為［震］之終，君子夕惕朝乾，反躬內省，至［震］之終，而得告無咎。

當此震威既霽，懼盡歡來，啞啞有言。

凡在婚媾，亦得則君子之言以為言，所謂一家之中，憂樂相同，亦君子刑於之化所致也。

此即《彖傳》「虩虩」「啞啞」之全義，特於上申言之耳。

【占問】

*   問時運：時當震驚將定，妄進則凶，靜守則吉。
*   問功名：位高必危，正宜退守，可保無咎。
*   問營商：變動已定，不可過貪，見他人虧折，更宜謹守，乃得無咎。
*   問戰征：時本一戰可定，但聞鄰近營隊有變，急宜往救，不得坐視。
*   問婚姻：［震］與［巽］有夫婦之象，想近時即有媒妁來言。
*   問家宅：震「於其鄰」，恐鄰宅有震動之象。無咎。
*   問疾病：病由心魂不安，致目視不明，宜靜養。此人無礙，鄰人有病，恐難挽也。
*   問六甲：生男，防有目疾。

【占例之407】

明治十八年(1885)某月，友人茂木充實氏，偕其友山田五郎來，謂曰：

「此人舊事幕府，明治元年上野之役，東軍敗走，一家脫走，赴奧州磐平城，
以雙親並妹托諸友人，率弟赴仙台，厲戰磐城相馬駒峰等處。

後仙台藩歸降，並為俘擄，下獄東京，既而遇赦，乃往磐平城，尋訪雙親與妹。

所托友家，亦不知何去，失望而歸，遺憾莫釋。請一筮以卜所從。」

筮得［震］之［噬嗑］。

爻辭曰：「上六：震索索，視矍矍，征凶。震不於其躬，於其鄰，無咎。婚媾有言。」

斷曰：

［震］屬東，互卦為［坎］，［坎］屬北，
就我國輿圖而論，東北之方，為宮城、岩手、青森等縣，意者其在此乎？

［震］得［乾］之一索而成男，［震］男既長，［乾］［坤］退位，想老親必俱亡矣。

［震］之中虛成［離］，［離］再索得女，［離］者，離散也，想其妹，雖離尚在也。
上爻為無位之地，其地必在邊避。

爻辭曰「震索索」，謂遍處搜索，未必能得；
「視矍矍」，謂雖或得遇，有相願驚駭，不能相認。
「不於其躬，於其鄰」者，想必於鄰近之處得其「婚媾」傳言也。

余就爻象探索之，其方向情節如此。噫！君之二親不可見，妹則必可遇也。

於是其人大感曰：「豐後婦人，有天德氏者，能預言未來吉凶，曾往叩之。
彼曰：『急索不得，緩尋可見。』問其地，曰：『在東北，地名落合，然終不詳其處。』
今足下占斷，語亦相同，當再就東北往探。」

【占例之408】

明治二十八年(1895)，占我國與朝鮮交際，筮得［震］之［噬嗑］。

爻辭曰：「上六：震索索，視矍矍，征凶。震不於其躬，於其鄰，無咎。婚媾有言。」

斷曰：

［震］為動、為興，本有動眾興兵之象。

上爻為卦之終，即為事之極。

今占我國與朝鮮交際，而得上爻，爻辭曰：「震索索，視矍矍，征凶」，
蓋朝鮮之國土，久為外邦所要索，朝鮮之國勢，早為外邦所疾視，
循是以往，不知改圖，其國必凶，故曰「征凶」。

朝鮮因與清鄰，有事於朝鮮，當先有事於清，謂之「震不於其躬，於其鄰」。

在清以朝鮮為屬國，猶婚媾也，若遽與朝鮮為難，清必出而有言，謂之「婚媾有言」。

《象傳》曰，「震索索，中未得也」，謂清未能有得；
又曰「雖凶無咎，畏鄰戒也」，謂我國能令清國醒察時事，即可為朝鮮警戒，故雖凶無咎焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
