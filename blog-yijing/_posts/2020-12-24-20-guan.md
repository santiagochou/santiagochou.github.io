《高島斷易》20-觀

[![=20風地觀](http://upload-images.jianshu.io/upload_images/6831688-0e55ef6a66cab87d..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35998729) 

按「觀」字，從雚，從見。雚即鸛，似鴻而大。鸛有白黑二種，白鸛巢樹。
鸛又能察時審變，每天陰晴雨雪，大風大水，氣候不常，向樹上瞻望，
隨所見之上下，以為趨避。故土人亦皆視鸛之飛鳴止食，以占常變。

見，視也，常見曰見，非常見曰觀，故合雚與見為觀。

此卦下［坤］上［巽］，［巽］為風，［坤］為地。
風本無形可觀，以其觸於物者而觀之，
猶上之德化無形，以施於政者觀之，
下之性情無形，以發於事者觀之，
有相觀而化之義也，是以名其卦曰［觀］。

《序卦》曰：「物大然後可觀，故受之以觀。」此［觀］之所以次於［臨］也。

**觀，盥而不薦，有孚顒若。**

**按「盥」字，從臼、從皿，水在皿上有兩手掬水之象。**

**卦本［巽］，［巽］為入，謂以兩手入水而潔之也。**

**［巽］為不果，故曰「不薦」。**

**［坤］下［坎］上，謂［比］，初爻曰「有孚盈缶」，缶亦盛水之器。** ［乾］下［巽］上，謂［小畜］，五爻曰「有孚攣如」，攣，即兩手，均得有孚之象。 ［巽］下［坤］上，謂［升］，與［觀］互變，［升］二爻曰「孚乃利用禴」，有用祭之義焉。 「顒」，《說文》曰：「大首也」，謂昂首而望之，有「觀」之象。 「若」，順也，有誠心而奉順之意。 「不薦」、「有孚」，即不動而敬，不言而信， 謂觀於盥之用潔，而眾情已孚，有不待薦而始感者也。

是觀在心不在貌，孚以神不以跡，即此盥手之初，而精誠所注，天下皆見其心焉， 故曰「觀，盥而不薦，有孚顒若」。 

**《彖傳》曰：
大觀在上，順而巽，中正以觀天下。** **觀，盥而不薦，有孚顒若，下觀而化也。** **觀天之神道，而四時不忒，聖人以神道設教，而天下服矣。**

**是此卦兩剛四柔，兩剛在上，四柔在下，剛為大，柔為小，故曰「大觀在上」。**

**［坤］順［巽］入，是能順而巽也。**

**九五處卦之中，剛居陽位得中。**

**「天下」指四柔，謂其居於上卦之下。**

**五爻為君，四柔皆臣也，中正之德大而在上，足以為觀於天下。**

**為觀之道，全在精潔誠敬至中至正，無稍間斷。**

**四柔觀感誠意，咸思進而自潔，有不期其化而自化者矣，故曰「下觀而化」。**

**觀聖即可觀天，聖道無殊天道，天道神妙，故曰「神道」。**

**天有「神道」，而時運「不忒」；聖有神道，而中正無私。**

**天之道，不言而四時行，百物生；聖之道，「不薦」而萬民孚也。**

**聖人合天之德，法天之行，神而明之，發為政教，俾天下沐渥聖化，淪肌浹髓，妙合無言，
所謂不識不知，順帝之則，猶如戴天而不知天之高者矣，其化道之神為何如乎！
故曰：「聖人以神道設教，而天下服矣。」**

**以全卦觀之，陽大陰小，四陽之卦，有曰［大過］，與大過相反；
四陰之卦，有曰［小過］。**

**［大壯］卦，四陽在下，二陰在上，
此卦四陰在下，二陽在上，與［大壯］反，獨不曰小。**

**《象傳》曰「大觀在上」，以九五陽剛，中正得位，故不言小。****此全卦取名之主義也。**

**凡陰盛陽微，必致以柔逼剛，爻多不吉，此卦六爻獨不言凶，
亦以五居尊位，中正之德，足以儀型天下，群柔怭仰而觀之，
故相觀者不致相持，而柔無復逼剛矣。**

**卦義專取為觀於下，不取陰盛之象。**

**卦以四爻為主，四爻以柔居陰位得其正，上比二剛，下接三柔，
率三柔以進於五，仰觀德化，是以四爻為一卦之主也。**

**初爻始陰在下，位與五遠，所觀者淺，如童蒙然，故曰「童觀」。**

**二與五本相應，但二陰暗柔弱，不能進而觀光，而僅得窺見其彷彿，是效女子之貞也，
故曰「利女貞」。**

**三爻比四，四為主觀，三觀四之動作，以為進退，故曰「觀我生，進退。」**

**四比近於五，觀最真怍，五為君，四近於君而相得，故為「賓」。**

**君之德教，發而為國之光華。
「利用」者，謂將進而效用也，故曰「觀國之光，利用賓於王。」**

**五爻居一卦之尊，天下之民情風俗，由我而化，所謂正己以正萬民者，故曰「觀我生」。**

**《象》曰「觀民也」，蓋內而觀我，即外而觀民也。**

**上九居［觀］之終，剛健有德，雖夙為民所瞻視，因其高而無位，不欲出而觀民，
惟反而自觀，僅身免咎而己，故曰「觀其生」。**

**《彖》稱「聖人」，《象》稱「先王」，皆指五爻君位而言也。**

**《彖》曰「神道設教」，以上體乾德，示觀於天下。**

**《象》曰「省方」「設教」，以俯效巽風，省觀夫民俗也。**

**故卦名之［觀］，自上觀下，爻辭之［觀］，自下觀上，
義雖不同，各有所取。**

**所謂「設教」，所以一其觀德，消其逸志，
使之咸歸於中正之域，一道德而同風俗者也，故曰「大觀在上」。**

**以此卦擬人事，不外觀己觀人兩端，而家業之興替關焉。**

**卦體下［坤］上［巽］，二陽在上，四陰在下，五居尊位，一家之主，為家人所觀仰也。**

**四陰為家人，皆順從於五，一家之主，道當莊敬嚴肅，時凜承祭見賓之意，
使家人觀感而化，群思澡身浴德，相孚以誠，不敢稍存欺詐。**

**雖家主柔順謙和，絕無苛責，而中正之德，垂為儀型，自有不言而信，不動而敬者矣。**

**天道正而四时調和，家道齊而一門肅睦，故人倫之重，稱為天倫，物則之微，協於天則。**

**人能敬從天命，與天合撰其神妙莫測之機，攸往咸宜。
一旦出而臨民，先王所謂「省方」「設教」者，措之裕如。**

**而僅施諸一家一門之內，猶其小焉耳。**

**初爻為一卦之始，如家中之幼子，所觀者小，在小人固無咎也。**

**二爻陰暗柔弱，僅能闚見彷彿，闚者從門隙而觀之，在女子尚不失其貞也。**

**三爻柔順之極，能以順時進退，故不失其道。**

**四爻比近於五，是家主之親人，其所觀最為真切，為家主所信用也。**

**五爻則剛陽中正，齊家之主，凡家政之善惡，皆存乎其身，故曰「觀我生」。**

**上爻居五位之上，為家主之長親也，
雖其人己不關家政，而家人猶必仰觀其道德，用為法則，故不能不避而自觀也。**

**古共文王，德盛化神，必曰「刑於寡妻，至於家邦」，可知治國必本治家，
所謂觀於家，而王道易見者也。**

**此卦全體，陰盛陽微，道極可危。**

**卦名曰［觀］，五上兩爻，二陽在上，雖不言凶，
一則「觀我生」，二則「觀其生」，皆孜孜返觀內省。
其防危慮患，至深且切。凡人持身涉世，時時能敬凜此旨，庶可無咎矣。**

**以此卦擬國家，卦象為陰盛剝陽，唯賴神明之呵知，挽回衰運之時也。**

**蓋內外二體，
外卦為政府，二陽在位，具中正剛強之德，足為億兆觀瞻。** **內卦為人民，四陰在下，懷柔順卑巽之情，常欲仰觀政化。**

**人民眾多，政府高遠，彼小民不脦親觀夫聖德，必就近侍夫君者之觀、以為觀。**

**四爻比五，為［巽］同體，一卦之主，凡下三陰欲進而觀五，必先觀四。**

**故初曰「童觀」，如孺子之望宮門，高不及見也。**

**二爻曰「闚觀」，有畏怯不敢直前，僅以潛身窺伺也。**

**三爻曰「觀我生，進退」，三與四近，是以得觀視而定進退也。**

**四爻比近尊位，得親待聖躬，瞻仰國光，「利用賓於王」。
「賓」，猶「臣」也，即「利見大人」之謂也。**

**五為大君，中正得位，蓋以二陽孤立，高而可危，故曰「觀我生」，
其競競業業，不問正人而先正己，意甚深切。**

**六爻居［觀］之極，在五之上，身雖無位，與五合德，曰「觀其生」。
蓋其惕厲之意，與五亦同。**

**統觀四陰之意，皆以窺察大君之動作，以為進退；
二陽在上，唯以明德新民，孜孜以持盈保泰為慮。
卦辭曰 「盥而不薦，有孚顒若」，
謂君能至誠精潔，可以格神明，即可孚黎庶，是恭己南面，無為而治之旨也。**

**《彖》辭即釋此意而引伸之曰「大觀在上」，即有岌岌乎可危之象；
曰「巽而順，中正以觀天下」，就卦體之巽順中正，言君首當修明其德，為天下觀。**

**「觀天之道」數句，亦從「盥而不薦」來，言天道神化不測，寒暑往來，四時不忒，
聖人能效法神道，當為政教，於變時雍，天下咸服矣。**

**《象傳》曰「先王以省方觀民設教」，此即示以觀之之道。
蓋《彖傳》之旨，以觀示下，《象傳》之旨，以觀察下。**

**統之秉此陽德，足為民觀，亦足以觀民，而群陰服從，
否則陽德有虧，群陰即因而上逼，亦可危也。**

**二陽爻皆言「君子無咎」，君子者，有德之稱。
有德則無咎，無德即有咎，反觀而自明矣。為國家者，安可不凜凜哉！ **

**《大象》曰：風行地上，觀，先王以省方觀民設教。**

［坤］為地，為國土，為眾；［巽］為風，為命令。

此卦「風行地上」，有「施教於民」之象。

「方」者，謂四方；
「省方」者，省察四方民心之向背也。
「觀民」者，考驗風土民俗之所尚也。
「設教」者，隨其地，察其俗，設教而施治也。

夫天下之民情，或為風氣之所囿，或為習俗之所移，各有所偏倚，不能歸中正和平之域。

先王見風行地上，有周流披拂，無處不遍之象，法此以省方，有噓枯吹新，鼓動萬物之象。

法此以「觀民設教」，政教二端，政以束其身，教以導其心。 

從「省方觀民」之後，而復設以教，則因奢而教以儉，因惰而教以勤，斯教愈善矣。

故孟子有曰：「善政不如善教之得民心也。」
要其教之深入民心，猶風之遍行天下也，如此則化行俗美，弊革風清。

［觀］之道，無以加之，謂之「省方觀民設教」。

【占問】

*   問時運：目下正當振作有為，宜出外歷覽，不宜杜門靜守。
*   問商業：販運洋貨，風險須防。
*   問家宅：宅中或舊有供奉神佛，或皈入教門之家，或是家主設館教徒。
*   問戰征：有風雷疾捲之勢，可以掠得土地，收穫民眾。吉。
*   問疾病：是風溫之症，宜流行活動，血調而風自息。
*   問出行：遠遊吉，傳教更好。
*   問訟事：得平勻斷結。
*   問六甲：生男。
*   問天時：有風即晴。
*   問失物：初在地上，被風吹遠，宜遍尋之，可得。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，童觀，小人無咎，君子吝。**

**《象****傳****》曰：初六童觀，小人道也。**

「童觀」者，謂無遠大之識見，猶童稚蒙昧，不能振拔以觀道德之光。

此卦六爻，各取義於［觀］，以地之遠近，分觀之淺深，
故其所觀，一爻勝於一爻，此義不可不知也。

初爻以陰柔在下，是幼稚之民，抱昏愚之性，處荒僻之區，
所居既遠，所觀亦微，故曰「童觀」。

小人者，以其昏昧，無遠大識見，固不足怪，是以「無咎」，
若君子而如是，不亦可吝乎？故曰「小人無咎，君子吝」。

《象傳》：「小人道也」，以其位卑識微，只得如是。道，即小人道長之道也。

【占問】

*   問時運：初運未佳，幸無大礙。
*   問商業：初立場面，只宜就小，無咎。
*   問家宅：防有童僕偷竊之患。
*   問戰征：防有小勝大敗。
*   問疾病：小人無礙，大人不利。
*   問行人：宜就近，無咎。
*   問六甲：生女。
*   問婚嫁：自幼結親，吉。
*   問失物：防為小兒抛棄。

【占例之152】

某石炭會社員來曰：
當某局石炭購入，試驗甲乙石炭之火力，然後將付之入札，請占其勝敗如何？

筮得［觀］之［益］。

爻辭曰：「初六，童觀，小人無咎，君子吝。」

斷曰：

［觀］者、見也，見石炭之真質也。
今某局方購入石炭，試驗火力，然後競爭入札，可謂行公平之法則者也，
謂之「大觀在上，中正以觀天下」。

今占得初爻，初六在下，僻處遠方，曰「童觀」，
以幼童見識，昏愚短淺，蓋指檢查者之無識也。
爻曰「小人無咎，君子吝」，是正者取敗，不正者得勝之時也。

茲競爭者某，富狡猾之智，於試驗之際，其設計行詐，弊有不可勝防者，深恐會社取敗。

後果如是。

【占例之153】

友人來告曰：「偶得某豪商招待狀，余同業中，亦當集會，請占此日接待之景況如何？」

筮得［觀］之［益］。

爻辭曰：「初六，童觀，小人無咎，君子吝。」

斷曰：

此卦《彖》辭曰「大觀在上」，必是一絕大集會也。

今占得初爻，初陰在下，地位甚卑，在足下見識高遠，老成簡練，余所知也。

爻辭曰「童觀，小人無咎」，恐有屈尊就卑之嫌。

接遇如此，小人尚可，君子未免不快於心，外恥於人，內慚於己，
謂之「童觀，小人無咎，君子吝」。

某聞之，如有所疑，因彼好意，亦不能辭，遂臨其席。
當日余亦同席，數十人中，某適列末座。

某在同業中，智識才力，可駕眾人上，此日受斯接遇，不知何故。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，窺觀，利女貞。**

**《象****傳****》曰：窺觀女貞，亦可醜也。**

［艮］為門，［坤］為闔戶，「闚觀」者，蓋從門隙而竊闚之也。

二爻以陰居陰，位得中正，雖進於初爻，其位尚卑，見識亦劣，
不能觀剛陽中正之大道，僅見其髣髴而己。

孟子「齊人一妻一妾」章，其妻日「吾將[目闚]良人之所之矣」。
闚、[目闚]二字皆從門,義同,是女子之行也,故曰「利女貞」。

在丈夫，當目觀天地之廣遠，心觀萬理之幽微，內觀自己之身心，外觀天下之形勢，
豈得以潛探暗闚為得計乎？
《象傳》曰：「闚觀女貞，亦可醜也。」
女以貞為利，女子而「闚觀」，尚未為失，若丈夫則醜矣。

「亦」字承初爻「吝」字來，初爻以小人勵君子，二爻以女子激丈夫。

【占問】

*   問時運：目下運不佳，只宜株守，若婦女占之，大利。
*   問商業：蠶絲業大利，餘不佳。
*   問家宅：必是婦女主家，利。
*   問疾病：是陰寒之症，無害。
*   問出行：須攜眷同往，若行人，必攜眷而歸。
*   問六甲：生女。
*   問失物：死在門隙之間，闚探得之。

【占例之154】

明治二十三年(1890)，占貴族院，筮得［觀］之［渙］。

爻辭曰：「六二，窺觀，利女貞。」

斷曰：

二與五應，五爻陽剛為政府，居高而下觀人民；
二爻陰柔為人民，在下而仰觀政府，上下相應也。
乃二爻不能正觀，而曰「闚觀」，以其陰柔，故為「女子」也。

此卦六爻皆曰「觀」，而見識高下各自不同，特就全卦意者而分釋之：

初爻之最下也。在人為最下等，其見識恰如童子，不辨事理，
故其辭曰「童觀，小人無咎，君子咎。」

二爻以柔居陰，為閨中之女子。女子之性，維能主閫內之政，不達世務，
故《象傳》曰「闚觀女貞，亦可醜也。」

三爻進二爻一等，有自知之見識，故力之所及則進，不及則退，
故辭曰「觀我生，進退」。

四爻進三爻又一等，知我知人，所謂大觀達識者也。
出用王家，足以觀國之先，是能束帶立朝，為王國之賓者也。

五爻中正得位，詢足為群黎觀望。五爻不曰俯觀民情，而內觀躬修，
是所謂「其身正，不令而行」者也。故曰「觀我生」。

上爻居無位之地，是賢臣而功成身退者也。雖不任事，而亦為民所觀。 四為主卦，以陰而居上下之間，從違之所存。 上爻曰「觀其生」，其指四爻，請觀四爻之動作也。四爻而君子，必無咎也。
《象傳》曰「志未平也」，言上爻之志猶未安也。 

全卦之意，概如斯。

今占貴族院，得二爻，二爻居陰之正位，上應九五。
貴族院者，集皇族，華族，國家之元老，其他多額納稅者亦與焉，
是欲通觀宇內之形勢，創建維新之讜論，得與歐美各國競進，取彼之長，補我之短，
更將駕各國而上之，為各國所瞻觀也。

爻辭曰「闚觀，利女貞」，是以我國一時只知順從，觀猶未遠，殆將激勵而更進之也。
此占蓋期見識更進一步。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，觀我生，進退。**

**《象****傳****》曰：觀我生，進退，未失道也。**

「我生」者，指動作施為之自己出者，意思之發動，亦謂之生。

「觀我生，進退」者，謂省視我志之正邪，我行之通塞，而進退之也。

又「進」者謂往剛，「退」者謂返柔，《繫辭》曰：「變化者，進退之象」是也。

三爻居上下之間，在下卦之上，可以進，可以退，地位較二爻稍近，其見識亦稍勝，
故能審觀「我生」之所宜，以卜進退。

度德而就位，量能而居官，隨其可否而進退，謂之「觀我生進退」。

一出而成天下之事，是所行之通也，則可從而進；
雖出不能成天下之事，是所行之塞也，則可從而退，其出處進退，於己取之而已。

《象傳》曰「未失道也」，謂其觀己之才德，察時之可否，以用意於進退去就，
雖未得道，要無誤身失時之憂也。

【占問】

*   問時運：目下運卻平平，能度德量力，不自妄動，雖無所得，亦無失也。
*   問商業：謹慎把握，隨買隨賣，聽時計價，決無失也。
*   問家宅：宜舊宅，不宜轉移。
*   問戰征：宜審察軍情，隨機應變，決不致敗。
*   問行人：歸心猶豫未決。
*   問六甲：生女。
*   問疾病：宜息心自養，可保無虞。
*   問失物：即得。

【占例之155】

友人來訪，云同業者三名糾合，欲創始漁業於北海道，請占前途吉凶，筮得［觀］之［漸］。

爻辭曰：「六三，觀我生，進退。」

斷曰：

觀，風行地上之卦也。風之為物，不可目觀，以物之動搖，始知有風。

占之事業，以座上之談論，與最初之胸算，雖如容易，至其實際，有遭遇意外變動之象。

今三名聯合，創始漁業，其他二人，比足下才智金力，皆居下位，恐有半途輒退之虞，
足下若無獨力成全之力量，必不可著手。

今占得此爻，曰「觀我生，進退」，
知此事業，進退全在「我生」，毫不須假他人之力，惟在己預籌其智略，自可定成否也。

後某不用此占，與他人聯合，他二人未半途而挫折，某亦預支算外費用，
且貸出多額之金，適海魚不發，不獲奏其功，卻取大敗。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，觀國之光，利用賓於王。**

**《象****傳****》曰：觀國之光，尚賓也。**

「王」指九五。陽明陰暗，九五陽爻，有光明之象。

不言君而言國者，君者專屬當陽一人，國則統朝廷百官而言之也。

「觀國之光」，謂觀國中風俗之美惡，政教之隆替。「光」者，國之光華也。

「賓於王」者，謂古有賢者，人君賓禮之，故士之仕進王朝者，謂之賓。

明主在上，懷抱才德之士，皆願進仕王朝，輔翼君上，以康濟天下，此君子之志也。

四爻近五位之尊，為一卦之主，黼黻王猷，光被四表，故曰「觀國之光，利用賓於王」。

項氏曰：「履正故為賓，不正即為敵。」是國有光可觀、則賓，國無光可觀、則敵。

四以柔居陰，位得其正，《篡言》曰得陰之正，故有效順而無跋扈也。

《象傳》曰「尚賓也」，賓即《書》所云：「賓於四門」之謂，蓋敬禮之也。

此卦四陰二陽，與［剝］之五陰一陽，陰盛逼陽，勢皆危險，
六四為四陰之魁，進逼君側，
五爻以賓禮尚之，是隆其禮而不假以權也，可謂善處其觀者矣。

此爻與［剝］之六五爻互參看，可以察其義也。

【占問】

*   問時運：目下當盛運，求利可，求名尤佳。
*   問商業：宜販運出洋，不特獲利，且可得名。
*   問家宅：主有喜事臨門，光增閭里。
*   問戰征：必得大捷，論功邀賞，垂名竹帛。
*   問疾病：不利。
*   問行人：不歸。
*   問六甲：生男，且主貴。
*   問訟事：得直。

【占例之156】

明治七年(1876)，占某貴顯渡航清國，筮得［觀］之［否］。

爻辭曰：「六四，觀國之光，利用賓於王。」

斷曰：

［觀］者，四陰得時，上逼二陽之卦，有臣民得勢，將犯君位之象。

今占得四爻，貴顯渡航清國，將與彼國有談判之事，
貴顯必能發揚國威不辱君命，將發我國之光，為外人所仰觀。
彼國之王，當必以賓禮相敬待也，謂之「觀國之光，利用賓於王」。

某貴顯果如此占，不辱君命，完其任而歸朝。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，觀我生，君子無咎。**

**《象****傳****》曰：觀我生，觀民也。**

「觀我生」者，與六三同辭，其義殊異。

五爻尊位，居中履正，込當陽首出之一人也。

陽剛在上，為［觀］之主，四海之內，由我而化，
治道之隆替，風俗之美善，皆自我生而推暨，故不觀人而觀我。

觀之而我之教化善焉，則天下皆有君子之風，是可以無咎矣，謂之「觀我生」，
即《中庸》所云「本諸身，徵諸庶民」者是也。

《象》曰：「觀我生，觀民也。」王者以中國為一人，民心之向背，無不自我，
觀我即所以觀民也。

【占問】

*   問時運：目下運得其正，直道而行，無往不利。
*   問商業：當由我把定主意，買賣販運，無不利。
*   問家宅：此宅必由我建造，君子居之，大利。
*   問戰征：當審察己營，所謂知己，乃能知彼也。可獲大勝。
*   問疾病：有命在天，無咎。
*   問行人：即返。
*   問失物：仍在身邊，未失也。
*   問六甲：生貴子。

【占例之157】

友人某為推選會社社長，請占會社之盛衰，筮得［觀］之［剝］。

爻辭曰：「九五，觀我生，君子無咎。」

斷曰：

此卦名［觀］，有上下互觀之義，下之觀上，仰其威儀；上之觀下，察其賢否。

今占得五爻，曰「觀我生」，則是返而觀己也，
謂我而不善，何能望人之善；我而善，自足化人之不善，故觀人不如觀我。

今足下選充社長，為一社之主，社中諸事，皆由足下一人面出也。
足下當先內觀於己，社友之從違，咸視足下之向背，即社運之盛衰，亦在足下而已。
足下其自審之！

同氏聞之，努力奮勵，社員及職工，皆感其風云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，觀其生，君子無咎。**

**《象傳》曰：觀其生，志未平也。**

上爻具剛明之才德，居五爻之上，處一卦之終，雖高而無位，其一動一靜，為眾人所矚目。

既為眾人所觀，不能不自「觀其生」，與五同德，故亦與五同觀。

「觀我生」，觀發施之政教；「觀其生」，觀平時之行義，稍有不同耳。
而要皆以君子為歸，庶無咎也。

《象傳》曰「志未平也」，言上處極必危，雖無其位，未忘恐懼；
曰「志未平」，其謹畏可知也。

【占問】

*   問時運：盛運已過，反躬自省，亦無失也。
*   問商業：此種貨物，己將告罄，由我得價，自然獲利。
*   問家宅：是老宅基，生息繁盛，有利無咎。
*   問戰征：軍事將終，即可旋凱。
*   問疾病：命運不久。
*   問訟事：即結。
*   問六甲：生男。

【占例之158】

明治十八年(1885)歲杪，鳥尾得庵君來訪，晨夕談論《易》理。
余言《易》理玄妙，今日之精通《易》道者，蓋已廖廖矣。
鳥尾君曰：天下之廣，人才之多，豈無一二之能曉者乎？
余曰：余自玩《易》理，二十有餘年，然感通之力，僅得咸之初爻，猶未能窮其奧也。 自孔子以來，真得神明變化者，世多不聞其名，由是觀之，彼此之妄談卜筮者，皆皮毛耳。
論難數回，鳥尾君曰：有無之論辨，不須煩言，不如一占以決之。乃筮得［觀］之［比］。

爻辭曰：「上九：觀其生，君子無咎。」

斷曰：

上爻者，卦外無位之地，此卦《彖》辭，首言神道，是假格神明之卦之例。

以六爻配三才，以五為天位，上居五上，是謂天子之父，即天也。

今占得上爻，曰「觀其生」，明明教余反觀內省，於《易》之道，果得窺透一二？
余不能窺透，即知人亦以未能窺透也。

又上爻於時為未來，今日雖無其人，後也或有能精曉者矣。

鳥尾君首肯曰：以此觀之，今時之無其人，可知也。
《易》原非再三可瀆，余亦試一筮，筮得［節］之［需］。

爻辭曰：「六三。不節若，則嗟若。」《象傳》曰：「不節之嗟，又誰咎也。」

斷曰：

今時求之真通《易》道者，猶霜月求春花，暑夏欲冬梁，其不可得，天也，非人之咎也。

《易》之靈妙，二筮一旨，相與浩歎而別。

【占例之159】

親友某，為構造三層房屋，示建築學士繪圖，請占可否，筮得［觀］之［比］。

爻辭曰：「上九：觀其生，君子無咎。」

斷曰：

此卦《彖》辭首曰「大觀在上」，「觀」字，亦作樓觀之觀，有高樓之象焉。

今占得上爻，知學士見識高妙，其以歐美各邦有名建築之圖，畫為模範。
如此構造，狀則狀矣，歐洲風土氣候與我國異，則家屋之建築，亦不得不從而異，
在建築師，所當體其意而折中焉可也。

如我國以夏為本位而建造，彼國以冬為本位而建造，
故我國家屋，擬西洋構造者，夏日乏風而苦熱，冬日乏陽而苦寒。
他如事務室，有旦晝不能滅燭者。
此構造竣工以後，防有齟齬，多至改造變更之事，故《象傳》曰：「觀其生，至未平也。」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
