《高島斷易》54-歸妹

[![=54雷澤歸妹](http://upload-images.jianshu.io/upload_images/6831688-d86e6d410e1cd8ed..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35999519) 

卦體［震］上［兌］下，［震］長男，［兌］少女。

凡《象》之取象男女者，如［咸］之少男少女，如［漸］之長女少男，皆言夫婦，
而獨於［震］男［兌］女，取象兄妹。

按女子先生為姊，後生為妹，諸侯一娶九女，姊嫁則妹媵。

孔穎達曰：「少女謂之妹，從姊而行，謂之歸。」

此卦之所以曰［歸妹］也。

**歸妹，征凶，無攸利。**

**［歸妹］少長非偶，夫婦之不正也。**

**女子以夫為家，在男曰娶，在女曰歸，故［漸］曰「女歸吉。」［咸］曰「娶女吉。」**

**「征」者，往也，是私奔也，故凶。**

**所謂鎖隙相窺，逾牆相從，父母國人皆賤之。**

**女德若此，夫何利焉！故曰「無攸利。」是痛誡而深惡也。**

**《彖傳》曰：
歸妹，天地之大義也。天地不交，而萬物不興。歸妹，人之終始也。** **說以動，所歸妹也。****征凶，位不當也。無攸利，柔乘剛也。**

**三陽三陰之卦，皆自［乾］［坤］來，
變［乾］上畫為偶，而成［兌］，變［坤］下畫為奇，而成［震］。**

**［兌］女［震］男，卦名［歸妹］，［震］［兌］之父母，則為［乾］［坤］，
［乾］［坤］即天地也。**

**天地相交而萬物蕃興，男女相交而生育繁昌，是「天地之大義」，即人倫之終始也。**

**［兌］，悅也；［震］，動也。「悅以動」，是以情悅相從也，以此歸妹，失其正也。**

**「征凶」者，［震］為征，****因悅而求進，是獻媚工讒，意欲以媵而奪嫡也，
故《傳》斥之曰：「位不當也。」**

**「無攸利」者，以柔悅之性，乘剛動之勢，一經得寵，便欲挾制［乾］陽，
女權如此，不特不利於一身，必將不利於家國矣。
《傳》特明揭其不正之由，曰此所歸之妹，乃「悅以動」者也。 **

**以此卦擬人事，［歸妹］者，女有家，男有室，人事之終始也。**

**天地之道，以陰陽相交，而化生萬物，夫婦亦一陰陽也，
但女子之嫁也，以禮而騁，以時而歸，如［漸］之止而動，故「女歸吉」。
反之，女悅男動，是私相從也。
不待父母之命，媒妁之言，以悅而動，豈得謂［歸妹］之正乎？
其位以陽居陰為不當也，故「凶」。**

**且一陰據二陽之上，是「柔乘剛」也，故「無攸利」。**

**《傳》之一一垂誡，蓋深警色升愛選，豔妻煽亂。
婦德一乖，而家道因之而虧，此即人事之變也。
牝雞司晨，其禍蓋有不可勝言者矣。**

**以此卦擬國家，婦之從夫，猶臣之從君，夫婦君臣，本人倫之大節，亦即「天地之大義」也。**

**臣之容悅得位者，巧言令色，一以諂媚為工，極其奸謀所出，
必將結援宮幃，聯合閹寺，以作聲勢。
且於佞媚之中，寓以箝制之用，一旦威權在握，幾將藐視王靈，不復願天位之有在，
卒之凶禍來臨，勢敗身亡。**

**此女子小人，自古難養，聖人所以痛切而垂警也。
［歸妹］《彖》辭，首揭「征凶，無攸利」五字，即此旨焉。**

**《傳》復進之曰：「悅以動，所歸妹也。」**

**蓋謂［歸妹］者，人倫之常，「悅以動」，為［歸妹］之變，
其所以「征凶」而「無攸利」者，皆自「悅以動」之過也。**

**天下之事悅而動，未有能正者，女子與小人，其凶一也，有國家者，最宜凜凜焉。**

**通觀此卦，［歸妹］，少女也，少女無知，故稱「妹」。**

**情欲相感，見可悅而昏，動不以禮，是為［歸妹］。**

**姊未嫁而妹先歸，紊其序也；躬居媵而思奪嫡，越其分也。
婦德若此，凶莫大焉，夫何利乎？**

**文爻柔上剛下，內外倒置：
二四以陽居陰，男以不正而從女；
三五以陰居陽，女以不正而從夫；
上卦六五乘九四，下卦六三乘九二。**

**夫屈於婦，婦制其夫；陰反居上，陽降居初，皆失其［漸］。**

**故［漸］六爻多吉，至上愈吉；［歸妹］初爻獨吉，至上則「無攸利」矣。
是以君子貴艮漸而戒輕悅也。**

**《大象》曰：澤上有雷，歸妹，君子以永終知敝。**

此卦反［漸］，上卦為雷，下卦為澤，雷動則渾水為之搖漾。

以陰感陽，猶女子之挑而可動也，失身敗德，不謹其始，安能保其「永終」乎？

君子見此象，知悅牽於私，動失其正，始既不善，敞即在後。
欲防之於未然，故宜「永終」以「知敞」，斯不以妾為妻，不以賤妨貴。

嫡庶正而名分嚴，足以維大義之不敝也。

【占問】

*   問時運：一時發動，恐難持久。
*   問營商：貨價升動，賣客喜悅，但恐不能圖終。
*   問功名：進不以道，防有後悔。
*   問戰征：地雷陡發，足以制勝，恐一勝以後，兵力疲敝，無以保終。
*   問婚姻：徒戀一時情欲之私者，難期百年偕老也。
*   問家宅：地磐有動，己嫁之婦，不宜同居母家。
*   問疾病：「永終」二字，獨於占病不利，顯見命限已終。
*   問訟事：可以終結。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，歸妹以娣，跛能履，征吉。**

**《象傳》曰：歸妹以娣，以恒也。跛能履，吉相承也。**

六爻以五為尊，是正嫡也，其他皆為娣，初爻在最下之位，故曰：「歸妹以娣。」

娣承嫡妻之命，不能專制，猶跛足之不能行，唯守為娣之分，行承順之道而已，
故曰：「跛能履。」［震］為足，［兌］為毀折，有跛之象。

九居初，為當位，是態安於娣而在下，行不先人，知其無僭越也，故曰「征吉。」

就全卦論，以悅而動，女子感情悅之私，故其征也凶；
就一爻論，以剛居剛，女子有賢正之德，故其征也吉。

《象傳》以「恆也」釋之，謂妹而為娣，禮之恆也；
以「相承」釋之，謂百事承順，是以吉也。

【占問】

*   問時運：運途低微，祗可依人成事而已。
*   問營商：不能自主，聽命而行，幸得獲利，吉。
*   問功名：偏裨之位。
*   問戰征：非主帥也，能以偏帥制勝，吉。
*   問家宅：此屋必是廊廡偏屋，吉。
*   問疾病：必是足疾，不良於行，身命無妨。
*   問六甲：生女，防有足疾。

【占例之423】

明治十六年(1883)，余遊上毛伊香堡，得遇藤野正啟先生。

先生當代鴻儒，夙精《易》理，與余相知最久，茲得相聚客舍，晨夕晤談，意甚得也。

一日先生正襟而言曰：「幸為一占僕之氣運。」筮得［歸妹］之［解］。

爻辭曰：「初九，歸妹以娣，跛能履，征吉。」

先生精羲《易》，既得占爻，自能詳判，余復何言？
然前余為橫濱某商，占得此爻，在此人久遊歐美各邦，通曉各國事情，
歸國之後，橫濱某商店，遂雇為主管。

其人正道，又能勤勉，凡財貨之出入，物品之優絀，以及時價之高低，罔不一一計劃，
其用心之誠篤，有足使人感者。

未幾商店解雇，一日某來請占，筮得［歸妹］之［解］。
余為之再三玩索，乃得其解雇之由也。

蓋娣者從姐而嫁，一切家政，皆當奉命而行，不得自主，譬跛者雖有其足，不能自行也。

今某雖盡心從事，未免有專主之嫌，是以有咎。

先生今日所占，爻辭正同，乃知先生秉道履中，剛方素著，
但於當今世衰道微，所如不合，反若娣之隨人，不能自主，先生能卑以自牧，
故曰「征吉」，此就爻辭而斷也。
然余又可慮者，以［歸妹］為歸魂之卦，至六爻為命終之年，
先生固達人也，自初至上，為六年，先生須為注意。先生微笑曰：《易》理精妙，固如是也。

後六年，先生果歿。

【占例之424】

某官員來請占氣運，筮得［歸妹］之［解］。

爻辭曰：「初九，歸妹以娣，跛能履，征吉。」

斷曰：

初居爻下，娣居人下，爻象卑微，是不能出人頭地者也。

足下占氣運得此爻，知足下依人成事，不能獨斷獨行，
譬如娣之從姐而嫁，一以順承為事，若欲擅自作為，反恐如跛者捷行，必致顛撲；
不如隨人步趨，斯無僭越矣，故曰「征吉」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，眇能視，利幽人之貞。**

**《象****傳****》曰：利幽人之貞，未變常也。**

此爻陽剛得中，亦娣之賢者也。

下互［離］，［離］為目；上互［坎］，［坎］為疾，有眇之象，
眇一目小也，兩目之視正，一目之視偏。

妾媵則處於偏者也，不敢正視，故取「眇能視」為喻。

二與五正應，二能側視，得其寵矣。
然正未可以寵自恃，故又誡以「利幽人之貞」。

「幽人」者，猶云靜女也，女子行不逾閾，窺不出戶，有幽人之義焉。

《象傳》曰：「未變常也。」謂能守其道，安其分也。

幽則至靜而不動，貞則至賢而不渝，
幽人不以不遇變其道，女子不以失偶改其節，其致一也。

【占問】

*   問時運：運途不正，宜幽貞自守。
*   問營商：以其窺察商情，有獨見之明，頗有暗得之利。
*   問功名：以高尚不仕為貴。
*   問戰征：能察幽窺微，有料敵如神之妙。
*   問家宅：此宅最宜幽居。
*   問婚姻：此女宜作偏房，若在嫡室，恐反目不和。
*   問訟事：防有幽禁之災。
*   問六甲：生女。

【占例之425】

華族某訪余別墅，時方霖雨，悶悶不樂，會招伊藤潮花，特設宴席，藉以侑酒。

潮花見余床上筮竹，問曰：「主公好《易》乎？」余曰：「然。」

潮花曰：「拙生欲卜生命，請為一筮。」筮得［歸妹］之［震］。

爻辭曰：「九二，眇能視，利幽人之貞。」

斷曰：

［歸妹］者，歸魂之卦，今自二爻至上爻為五年，今後五年，子命殆將終乎？

上爻之辭曰：「女承筐無實，士刲羊無血」，
「女承筐無實」者，謂家計赤貧，筐中無實也；「士刲羊無血」者，屍體之象也。

潮花曰：「主公之言誠當，諺云人生四十不為夭，今吾已六十，命數亦不短矣。
雖死期已迫，家計不可不預謀，由是奮然改革家政，計度產業，以期家室盈豐，
得能積有餘資，實出自主公所賜也。」

當時談笑而去，後至五年六月，潮花竟爾病歿。

【占例之426】

明治三十一年(1897)，占台灣總督府氣運，筮得［歸妹］之［震］。

爻辭曰：「九二，眇能視，利幽人之貞。」

斷曰：

卦體下互［離］，［離］為目，目所以視也，曰「眇」，只可偏視而已。

「幽人」者，幽閒貞靜之人也，謂人能幽閒貞靜，必無所亂之事矣，故曰「利幽人之貞」。

今占台灣總督府政略，得此爻辭，
按台灣新入我版圖，一切風俗，難以一時遽革，只得另眼相視，以示寬容，
至其人粗暴，未服教化，往往躁動為亂，在政府總宜以靜默鎮之，使之化暴為良，
故曰「利幽人之貞」也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，歸妹以須，反歸以娣。**

**《象****傳****》曰：歸妹以須，未當也。**

「須」者，賤女之稱。
三爻居［兌］之極，為悅之主，「歸妹以須」者，以之為須也。

三以柔乘剛，務為悅人，故於其始歸也，降為之須，
雖明知其未當，以故為抑之，不令其工妍獻媚，開以妾奪嫡之嫌，
所以懲淫逸而正名分者，其旨嚴矣。
迨三能反其悅之為，始得復歸娣之位，故曰「反歸以娣。」
《象傳》曰：「未當也。」謂陰柔不正，不當位也。

《正義》以「須」為「待時」也，以三未當其時，則宜有待，故曰「歸妹以須。」
既及其時，以娣乃行，故曰「反歸以娣。」
亦通。

【占問】

*   問時運：運途尷尬，受人抑制，是宜忍耐，後可得伸。
*   問營商：貨價低落，不能獲利，過後可望提升。
*   問功名：所得卑微。
*   問婚姻：必非正娶。
*   問家宅：此屋非正宅，必是廊廡，地位低小。
*   問疾病：待時可癒。
*   問行人：且宜暫待，緩時可歸。
*   問訟事：待時可以斷結。
*   問六甲：生女。

【占例之427】

某縣人攜親友書來，占求官之成否，筮得［歸妹］之［大壯］。

爻辭曰：「六三，歸妹以須，反歸以娣。」

斷曰：

鄭云：「須，有才智之稱」；《正義》曰：「須，女謂賤妾也」，是有才智而屈居下位者也。

今足下占求官，得此爻辭，知足下與某顯官有舊，乞為代謀官階，
不料某抑之，不與以相當之位置，而授以微末之官階，即「歸妹以須」之象也。

足下宜順受之，切不可妄意干進，後當必有升遷。「反歸以娣」，行有待也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，歸妹愆期，遲歸有時。**

**《象****傳****》曰：愆期之志，有待而行也。**

九四以陽居陰，為動之主，動則急欲於歸，但［兌］為少女，故曰「妹。」
未可先姊而行也，是宜待年於閨，故曰「歸妹愆期。」

年及而歸，未為遲也，故曰：「遲歸有時。」

《詩‧江氾》序謂媵有待年於國，而嫡不與之偕行，其後嫡悔而迎之，亦終歸矣，
即可作此爻之注腳也。
三爻主悅，求貴而得賤；四爻主動，求速而反遲，皆深誡「悅以動」之必凶也。

告之以遲歸有待，所以遏其躁動之志，使知待時而行之為得也。

【占問】

*   問時運：須知順時而動，行運有時，躁進無益。
*   問戰征：最審時度勢，無取躁急輕進，致損兵力。
*   問營商：待時得價，自可獲利。
*   問功名：躁進必敗。
*   問婚姻：待時而歸。
*   問家宅：宅運未來，未可遷居。
*   問行人：一時不歸。
*   問訟事：宜緩，可了。
*   問失物：遲久可得。
*   問六甲：生男。

【占例之428】

某商人來，請占買賣之機會，筮得［歸妹］之［臨］。

爻辭曰：「九四，歸妹愆期，遲歸有時。」

斷曰：

女子待時而嫁，猶貨之待價而賈也。
「愆期」者，謂期限已過，「遲歸」者，謂遲久可售也。

足下占買賣之機會，得此爻辭，爻象與占象，辭意適合。
「歸妹愆期」，由於姐猶未嫁，妹因不得先行，故宜遲歸待時，
知足下必有前售之貨，未曾銷脫，故於後置之貨，行當遲遲有待。

此所行不能不待，所售不能不遲也。遲之要自得利，可無憂焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，帝乙歸妹，其君之袂，不如其娣之袂良。月幾望，吉。**

**《象****傳****》曰：帝乙歸妹，不如其娣之袂良也，其位在中，以貴行也。**

「帝乙」者，殷紂之父；「君」者，小君之稱，謂嫡妻也；「袂」者，袖也。

「月」者，太陰之精，以象婦德；「望」者，謂月之圓滿；「幾」者，近也。

五爻居［震］之中，［震］長男，下與二應，二居［兌］，［兌］少女，是兄妹也。

所謂「帝乙」，乃為［震］兄，「歸妹」者，是以天子之妹，下嫁於諸侯，故爻曰「其君。」

《傳》曰：「以貴行」，即所稱君夫人曰小君是也。

卦體變［乾］成［兌］，［乾］為衣，故曰「袂。」

《史記》：「長袖善舞」，女子之態也，是袂足以取悅。

月盈於望，八日［兌］見丁，十五［乾］盈甲，［兌］長至十五始盈，［乾］化［兌］，
故曰：「幾望。」

《京房易傳》載湯嫁妹之詞曰：「陰之從陽，女之從夫，天地之義也。往事爾夫，必以禮義。」

其訓以禮義者，即誡其不可以袂美取悅，亦不可以恃貴而妄動也。

六五爻辰在卯，仲春之月，嫁娶男女之禮，故吉。
《傳》曰：「其位在中。」
五居［震］中，二居［兌］中，以二嫁五，中與中應，其位悉當；
且五爻最貴，故曰：「以貴行也。」

【占問】

*   問時運：事事謙抑，不敢自誇，不敢自滿，運途得中，是以吉也。
*   問戰征：降尊居賤，能得軍心，從月夜進兵，出敵不備，可得全勝。
*   問營商：前進貨品，不如後進者良，約在望前可售，必得高價。
*   問功名：如有兄弟，同出求名，弟必獲雋。
*   問婚姻：當有二女同歸，吉。
*   問家宅：宅位居中，當有喜事臨門，吉。
*   問行人：望前可歸。
*   問疾病：半月可癒。
*   問六甲：生男。

【占例之429】

有友來訪，請占某氏赴任吉凶，筮得［歸妹］之［兌］。

爻辭曰：「六五，帝乙歸妹，其君之袂，不如其娣之袂良。月幾望，吉。」

斷曰：

「歸妹」者，以女從夫，猶士者出而從政也。

今足下占友赴任吉凶，而得歸妹五爻，細玩爻辭，知此友身分必貴，
此次赴任，定是小受，如帝女之下嫁也，其才調之良，當必勝於前任，
故曰「其君之袂，不如其娣之袂良」也。

「月幾望」者，喻其設施之周到，政體之光明，有如三五之月也，
而又不敢以諂媚取悅，不敢以貴盛自恃。以茲臨民，吉可知也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，女承筐無實，士刲羊無血，無攸利。**

**《象****傳****》曰：上六無實，承虛筐也。**

「士」者，未娶之稱，「女」者，未嫁之稱。

《士婚禮》云：婦人三月而後祭行，上，宗廟爻，故曰祭。

三月祭行，而後成婦，未承祭，猶稱女也。

宗廟之禮，主婦奉筐，即《詩》所詠「於以盛之，維筐及筥」是也。

［兌］為羊，少牢饋食，司馬刲羊，「刲」，殺也，承筐刲羊，皆助祭事也。

《易》例，陽為實，陰為虛，三四復位，變［坤］為虛，故曰：「承筐無實。」

四互［坎］，［坎］為血卦，三四復位成［泰］，［坎］象不見，故曰「刲羊無血。」

按祭禮，執盎者宗婦，薦豆者夫人，設黍者主婦，未聞有以娣妾從事者，
使娣而與祭，是瀆倫也。

欲以示寵，適以啟禍，亦何利焉？「永終之敝」者，可不戒哉！

【占問】

*   問時運：萬事不利。
*   問戰征：餉糧不備，戈矛不修，以斯從征，必敗之道。
*   問營商：資本既虛，貨物又匱，莫以獲利？
*   問功名：空手求名，其何能得？
*   問婚姻：婚娶不正，維家之索。
*   問家宅：此宅家範不端，防有妾嫡紛爭之患。
*   問疾病：是虛勞失血之症，不治之象。
*   問失物：不得。
*   問六甲：生男。

【占例之430】

友人某來曰：「近欲與友謀興一業，就余私計，事既可喜，利亦頗豐，
但未審吉凶如何？請為一筮。」筮得［歸妹］之［睽］。

爻辭曰：「上六，女承筐無實，士刲羊無血，無攸利。」

斷曰：

卦體［兌］悅［震］動，卦象［兌］女［震］男，
悅不以道，故夫婦配合多不利，而凡以資財合業者，亦可推相而知矣。

今足下為謀事業，占得此爻，爻辭曰「承筐無實」，「刲羊無血」。
筐無實，是囊空也。血流行一身，猶財之流通一國，無血則羊死，無財則業敗。

士與女為合業之人也，女既無實，士又無血，是財力兩空，其何能成業乎？故曰「無攸利」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
