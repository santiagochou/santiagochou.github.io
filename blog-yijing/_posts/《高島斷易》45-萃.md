《高島斷易》45-萃 

[![=45澤地萃](http://upload-images.jianshu.io/upload_images/6831688-b380771b46c8ae44..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35999149) 

卦體［澤］上［地］下，
［澤］能畜［水］，［地］能畜［澤］。卦通［大畜］，有畜聚之象。(?)
反則為［升］，［升］《象》曰：「積小以高大」，有積聚之義。

卦自［姤］來，《序卦傳》曰：「姤者，遇也。物相遇而後聚，故受之以萃。萃者，聚也。」
此卦之所以名［萃］也。

**萃，亨，王假有廟，利見大人，亨。利貞，用大牲吉，利有攸往。**

［萃］與［渙］名相反，而義則相須。(/*[![=59風水渙](http://upload-images.jianshu.io/upload_images/6831688-1b4a9de8c247762f..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000406) 渙：亨。王假有廟，利涉大川，利貞。)

［渙］之亨，取諸水流風行， ［萃］之亨，取諸兌悅坤順。

［渙］亦假廟，
［渙］之假廟，見神氣之發揚； 
［萃］之假廟，見精誠之貫注；
一散一聚，義各不同，而所以致誠者一也。
王者合萬國之歡心，以事其祖考，侯助男衛，駿奔在廟，是［萃］之盛也。

「大人」謂九五，五「萃有位」，能禦眾以治亂，故「利見」。

「亨，利貞」者，
［兌］曰：「亨，利貞」，［坤］曰：「柔順利貞」，
蓋即從［坤］［兌］來也。 

［坤］為牛，亦為用，故曰：「用大牲」，言大人有嘉會，必殺牛而盟，
既盟則可以往，故曰：「利有攸往」。 

**《彖傳》曰：
萃，聚也。順以說，剛中而應，故聚也。** **王假有廟，致孝享也。
利見大人，亨，聚以正也。
用大牲吉，利有攸往，順天命也。** **觀其所聚，而天地萬物之情可見矣。**

［坤］為聚，［澤］者、水之所歸聚也，合之謂［萃］。
［萃］者、聚也。為卦上悅下順，上下合志，二剛四柔，二五相應，故能聚也。

「王假有廟」者，陸績云：「
王謂五，廟為上，王者聚百物以祭其先，諸侯助祭於廟中，是謂致孝於鬼神也。」

五剛中而二應之，故稱「大人」，二得離氣，離為目，故「利見」。

［萃］與［升］反，
［升］曰：「用見大人」，不言利，故不言亨；
［萃］曰：「利見」，利則必亨，而所以亨者，又在聚之得正也。

「大牲」，牛也，《左傳》：「牛卜日曰牲。」 注：「既得吉日，則牛改名曰牲。」

［坤］為殺，執坤牛而殺之，以薦牲也，故曰：「大牲吉。」

用以享神，有以攝其心也，
往以助祭，有以集其力也，
其［萃］也，非勢驅力迫所能為也，亦為順天之命而已。 

自昔殷湯用元牡昭告皇天，以誓萬方，十一征而無敵於天下，
是即「用大牲吉，利有攸往」，順天命之明證也。

以此卦擬人事，
內而聚其精神，外而聚其財力，皆為之［萃］也。
然不順則散、不悅則離、不剛則無以畏眾、不中則無以服人，
雖［萃］終必［渙］也。
惟順以悅、剛中以應，斯聚得其正矣。

「廟」，祖廟，祭之以禮，所以致孝也。 
「大人」，主祭之人，一家之長也。
大人率一家之子孫，有事於祖廟，凡子孫入廟者，必先見主祭之長，
故曰：「利見大人」，庶幾心而理亦正矣。

「大牲」者，祭禮也，大則牛羊、小則雞豚，皆謂之牲。
牲不豐不足以祭，不備無為祭，故曰：「用大牲吉」。 

「利有攸往」者，承祭使民，理本一致，
入可以承祭、出乃可以使民，故曰「利往」。

一身之事，以祭為重、以孝為先，
幽以精誠格祖考、明以和樂宜室家，雖曰人事，豈非天命哉！

由一家以及一國、由一國以及天下，觀其所聚，即可知天地萬物之情矣。

《彖傳》之旨，在上聚祖廟之神靈、下聚四海之歡心，
聖人以孝道治天下，而民德歸厚，萬國來同，此［萃］之全象也。

如天之無不覆、如地之無不載，萬物皆薈萃發育於天地之中，謂之：
「觀其所聚，而天地萬物之情可見矣。」

以此卦擬國家，
國家之要，在廣土眾民；
［兌］為悅，［坤］為土、為眾，有悅而歸聚之象。 

順則民從、悅則民服，剛則不屈、中剛不偏，
皆足以使眾也，得其正、則民聚矣。
王者繼體承統，未臨民、先假廟，所以承祖考之重也。

《孝經》所謂王者合萬國之歡心，以事其先王，
上以盡孝享之誠、下以廣孝治之道，而天下興孝矣。 

「大人」，即王者，利見利往，
所謂「濟濟多士，奔走在廟，率見昭考，以孝以享」是也。 
「一時薦廣牡，相祀事」者，咸皆顧視天之明命，罔不祗肅焉，［萃］莫盛於斯矣。

王者法天則地，以天地之並育萬物者，聯合萬國，斯其情可與天地參矣。

六爻皆反復言［萃］，
初則以萃致亂，三則因萃興嗟，上則為萃流涕，
皆不得其［萃］之正，為可懼也。
五得萃之位，四得萃之吉，二得萃之孚，即《彖傳》所謂：
「順以悅，剛中而應，故萃也。」 

民之歸之，如水之就下，可以見澤地之功也。

通觀此卦，「國之大事，在祀與戎」，
故《彖》言「假有廟」，《象》言「戒不虞」，
而其要首在於得眾，此卦之所以取［萃］也。

卦體下順上悅，順而悅，故兆民歸往，
以之執篷豆而相祀事，而禮儀不忒，
以之執戈矛而從王事，而踴躍知方。
上以興孝，下以興仁，風同道一，萬邦協和，［萃］莫萃於此焉。

［萃］易位為［臨］，［臨］《象》曰：「容保民無疆。」［萃］之象矣。
兩卦同為澤地，澤足以惠民，地足以容眾，
故澤下地上為［臨］，地下澤上為［萃］。

六爻以五為［萃］之主，乃剛中之大人也，
二萃焉、初與四亦萃焉，故曰：「萃有位。」 上則無位，未免泣涕而不安矣。
三與上應，上悲而三亦嗟矣。

內三爻為地，地之所歸不擇土壤，［萃］雖眾、心不一，
故初因之而「號」，三因之而「嗟」，二雖吉、猶待引也。

外三爻為澤，澤之所萃，心自悅矣。 
五之萃、得「永貞」也，
四之萃、自「無咎」也， 
上居澤之極，澤滿則水溢，故有「涕洟」之象焉。

蓋惟天民有欲，無主乃亂，
萬國來會而禹帝， 萬姓悅服而武興，
人心之所向，即見天命之所歸也，
故［萃］不可力取，唯在德化也。

**《大象》曰：澤上於地，萃，君子以除戎器，戒不虞。**

［兌］為金、［坤］為器，有戎器之象。

「除」，修治也。修治戎器，以防不虞，所謂有備無患也。

卦象為澤上於地，水滿則溢，潰決奔突，勢莫能禦，所當預為之防；
水猶兵也，故可借鑒。

按《穆天子傳》：「有七萃之士，取宿衛環聚為名，是萃為防禦之士，所以遏亂也。」
［萃］象之「除戎器」，義蓋取此耳。

【占問】

*   問時運：氣運平順，但能安不忘危，自得歡樂無憂。
*   問戰征：兵兇器，戰危事，惟能臨事而懼、好謀而成，可無意外之虞也。
*   問營商：［萃］有財聚之象，然聚必有散、盈必有虧，亦理之循環，所以應當時時預防。
*   問功名：宜由武力得名。
*   問婚姻：「匪寇婚媾」。《易》每以寇婚對言，蓋防兵禍、猶防女禍也。唯能預防，自可無咎。
*   問家宅：澤上於水，防有大水入屋之象。
*   問疾病：防胸腹有水脹之症，宜預為調治。
*   問行人：中途兵阻，一時難歸。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，有孚不終，乃亂乃萃，若號，一握為笑，勿恤，往无咎。**

**《象傳》曰：乃亂乃萃，其志亂也。**

［兌］為孚，故「有孚」，［坤］為終，初失位，故「不終」；
［坤］為聚、亦為亂，故曰：「乃亂乃萃」 。

初為［萃］之始，相孚猶淺，是以有初鮮終也；
不得其終，則一念［萃］於此，易一念而［萃］於彼，其志先亂矣，
是［萃］適以長亂也。

《象傳》以「志亂」釋之，「乃」猶「汝」也，汝自萃之、汝自亂之也。

初爻陰柔居下，雖得眾，未足以總之；
初與四應，則禦萃之權，當在四也。

「若」，順也；「號」，令也；謂順從四之號令。

「一握為笑」謂推誠相與，眾皆歡悅。即《彖傳》所云：「順以悅」也。 

上互［巽］、［巽］為號，
下互［艮］、［艮］為執，執手、猶握手，退之所謂「握手出肺肝相示」者是也。

［兌］為口，故曰：「笑」，既得其笑，故「勿恤」。
「往」，往四也，四能恩威並著，初自不致烏合為亂也，故「無咎」。 

【占問】

*   問時運：運當初爻，一順一逆，反復無常，得所救援，可以無咎。
*   問功名：忽榮忽辱，由於中心無主也。
*   問營商：有初無終，聚散不定，不能獲利，僅可免咎而已。
*   問戰征：統軍出征，防有兵變之憂。
*   問婚姻：有「始亂之、而終娶」之象。
*   問家宅：此宅不利，可暫住，不可久居。
*   問疾病：此病忽號忽笑，由於心神昏亂，往而求醫，必無咎也。可勿憂。
*   問六甲：生女。

【占例之354】

明治十五年(1882)十月，大水陡發，上野高崎間鐵道所轄戶田川口假橋，致被沖塌。

余曾執司工事，往晤鐵道局長井上君。

井上君曰：「川口假橋沖裂，鐵道被梗，不得不急議修築。
按川口堤岸，高出平地丈余，若架造堅固鐵橋，工程既大，經費亦巨，
若仍築假橋，一經發水，便遭沖決，亦非善策，若何而可？請為籌度。」

余曰：「不如問諸神易。」乃筮得［萃］之［隨］。

爻辭曰：「初六：有孚不終，乃亂乃萃。若號，一握為笑。勿恤，往無咎。」

斷曰：

此卦澤上於地，明示洪水泛濫之象。

占得初爻，知此假橋建築不久，乍築乍傾，故謂之「有孚不終，乃亂乃萃」。

初正應在四，宜聽令於四。

「若號」者，四之號令也；

「握」，猶執也。

得四之號令，眾皆歡欣，願執其役，

［兌］為悅，所謂「悅以勞民，民忘其勞」也，故曰「一握為笑」。

但四不當位，則必橋之地位不當，五曰「萃有位」，則位宜從五。

五變為［豫］，［豫］者有豫備之義，

［豫］卦［震］上［坤］下，［萃］為［兌］上，

［兌］西［震］東，易［兌］為［震］，橋宜改西從東方為當位。

［坤］地在下，［坤］為厚，為基，宜從平地培土為基，營架一橋，

再設鐵索，繫鎖於兩堤，水來隨高，水落隨平，使無沖潰奔突之患，故得「無咎」。

井上君聞之，亦以為然，眾議乃決，依此作橋。

翌年水復大發，橋得無患，益嘆《易》象之神也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六二，引吉，无咎，孚乃利用禴。**

**《象傳》曰：引吉，无咎，中未變也。**

二居下卦之中，上應於五，知［萃］之當歸於五也。

二與初、三，為同體，
初之「亂」，三之「嗟」是失所萃也，二能引之、同萃於五，故曰：「引吉，無咎。」

上互［巽］、［巽］為繩， 下互［艮］、［艮］為手，有引之象。

「鑰」，夏祭名，六二為離爻，離南方、為夏，故「利用鑰」。

二動體［困］，［困］二曰：「利用享祀。」(/*[![=47澤水困](http://upload-images.jianshu.io/upload_images/6831688-040a6eac72de67d8..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35999088) )

［萃］反為［升］，［升］二亦曰：「利用鑰」，以二得中，故其象同也。

《彖》稱假廟用牲，二為助祭，助祭當獻方物；［坤］為吝嗇，故薄。 
然輸誠來萃，雖薄亦孚；孚，固不在多儀也。

【占問】 

*   問時運：運得正中，吉。
*   問功名：可望汲引而進。
*   問營商：「引」，牽引也，想是合眾生意，必可獲吉，但須答願酬神。
*   問戰征：古者出師必祭，「於內曰類、於野曰禡」是也，蓋祭神以誓師也，吉。
*   問婚姻：二應於五，是二五訂婚也，故曰：「引吉」。
*   問疾病：仙人辟穀之法，曰引導，為引運其元氣，使之充實無虧，即可卻疾。
*   問六甲：生女。

【占例之355】

友人某來，請占氣運，筮得［萃］之［困］。

爻辭曰：「六二，引吉，無咎，孚乃利用禴。」

斷曰：

此卦地上有澤，可以蓄水，即可聚財，故卦曰［萃］。

今占得二爻，爻辭曰「引吉」，知足下所謀之事，必待有人引而伸之，乃可獲吉。

二與五應，能為足下指引者，必屬於五。
惜其中有三四兩爻間隔，宜備禮祈禱，以乞神祐，
使三四不能阻礙，則所謀得遂，自然吉而無咎也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六三，萃如嗟如，无攸利，往无咎，小吝。**

**《象傳》曰：往无咎，上巽也。**

三處［坤］之上，［坤］為眾，得［萃］之象。
蓋［萃］必眾心歡愉，其［萃］乃為可用，三以陰居陽，不能統率坤眾。

［萃］者以利而［萃］，萃而無利，則萃者嗟矣，故曰：「萃如嗟如」。
卦以五爻為［萃］之宗主，即《彖》所稱「利見」之「大人」也。
往而歸之，有攸利焉。

「小吝」者，三無禦萃之才，致騰眾口，為可鄙耳。
《傳》曰：「上巽也。」
［萃］上互［巽］，［巽］五曰：「無不利」， 謂往而可得［巽］之利也。

【占問】

*   問時運：運途平平，無可獲利也。
*   問功名：功名不利，反被人鄙。
*   問營商：貨物雖多，不售可嗟，何所獲利？惟轉運他處，可得無咎。
*   問戰征：有兵而不得其用，反致怨嗟，在主將無禦眾之才也。
*   問婚姻：未免興怨偶之歎。
*   問家宅：同居不睦，致多口舌，他遷可以無咎。
*   問疾病：胸膈積滯作痛，致聲聲叫苦，以兩便不利所致，利則可以無咎。
*   問訟事：不利。
*   問六甲：生女。

【占例之356】

友人來，請占氣運，筮得［萃］之［咸］。

爻辭曰：「六三，萃如嗟如，無攸利。往無咎，小吝。」

斷曰：

卦體上悅下順，眾人歸附，占象得此，可為佳矣。

今占得第三爻，三爻以陰居陽，自無御眾之才，無以利眾，以致眾怨，

故曰「萃如嗟如，無攸利」。

知足下身任副局長，不得眾心，爻辭之言，若適為足下發也。

足下當令其往附於局長，斯眾得其利，而可無咎矣。

《象》曰「上巽」，巽順也，在足下運途亦順矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**九四，大吉，无咎。**

**《象傳》曰：大吉，无咎，位不當也。**

四，出［坤］入［兌］，當內外卦之交，為多懼之地， 初應之、三比之，開館招賓，禮賢下士，臣而得眾，凶莫大焉。

爻曰：「大吉無咎」， 必其克盡「大吉」之道，乃得「無咎」； 必其能立「無咎」之地，乃得「大吉」。

若文王三分有二，以服事殷，能有其萃，而不自以為萃， 必率其萃而歸之於君，斯可謂大吉而無咎矣。 

《象傳》於「大吉無咎」，猶以「位不當」釋之，其旨嚴矣。

【占問】

*   問時運：運氣大好，無往不吉，但於地位不當，宜慎。
*   問功名：大吉，但恐德不稱位。
*   問營商：得財得利大吉，宜作退一步想，方能有始有終。
*   問戰征：戰勝攻克，大吉大利；防功高震主，謗毁隨之。
*   問婚姻：四與初為正應，即為正配，吉；但門第死不甚相當也。
*   問家宅：此宅人口興旺，家室平安，大吉；但地位稍嫌卑下。
*   問疾病：是外強中乾之症，目下可保無咎。
*   問六甲：生女。

【占例之357】

某家支配人，請占氣運，筮得［萃］之［比］。

爻辭曰：「九四，大吉無咎。」

斷曰：

凡占卦取爻辭，亦當兼取爻象， 往往有爻辭則吉，而爻象則凶者；亦有爻象則凶，而爻辭則吉者。

今此爻之辭曰「大吉無咎」，《象傳》曰「位不當」，未免於吉中有凶。

足下占氣運得此爻，在足下身任支配， 凡主家之權利，皆歸足下擔負， 一時趨附權利者，不必歸向於主家，必皆歸向於足下，此亦勢之所必然也。 於是足下之名大震，足下之運大盛，安得不謂之「大吉」哉！

其實此等權利，皆主家所有，非足下所可自有也， 《象傳》以「位不當」戒之，足下最宜凜凜焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆  

**九五，萃有位，无咎，匪孚，元永貞，悔亡。**

**《象傳》曰：萃有位，志未光也。**

五居尊位，為［萃］之主，故曰：「萃有位」；居其位以禦其眾，故「無咎」。

然億兆之歸往在有位，亦不僅在有位也，要心有足以服眾者，而眾乃中心誠服矣。

是萃以位，實萃以德，以德服人，此之謂「孚」。 若徒曰：「萃有位」而已，是以權位脅取，非心服也，孚何有焉？ 「非孚」而萃，後且有悔。

「元有貞」者，［乾］［坤］之德也。 「元」者，［乾］之「長人」； 「永貞」者，［坤］之載物。 既具此德，則德位兼備，群黎百姓，罔不相應，悔自亡矣。

《象傳》曰：「志未光」，為徒有其位言之耳。 

按：［比］《彖》亦曰：「元永貞」， ［比］以一陽統眾陰，故「元永貞」， 上於卦，［萃］雖有二陽而統眾陰者，以五為主，故「元永貞」言於五。 義各有當也。 

【占問】

*   問時運：得位得權，運當全盛，自可無咎。
*   問營商：財則聚矣，信尚未也，能守其正，業自可久。
*   問功名：位則高矣，望則隆矣，更宜修德履正。
*   問戰征：三軍既集，大業可成，更宜推誠相與，可保永終。
*   問婚姻：位尊金多，可稱貴婿。
*   問疾病：心神不定，宜靜養。
*   問訟事：以訟者爵位隆、聲勢盛，雖枉得直。
*   問六甲：生女。
*   問失物：久後可得，無咎。

【占例之358】 

一日友人來，請占氣運，筮得［萃］之［豫］。

爻辭曰：「九五，萃有位，无咎，匪孚，元永貞，悔亡。」

斷曰：

五爻為萃之主，既有其位，又有其眾，運無咎也。

足下占氣運，得此爻象，知足下非卑下之儔，有位有財，非一鄉之望，即一家之主也。

特一時信義未孚，在眾大或懷疑慮， 當履道守正，久而不失，斯言寡尤，行寡悔，而萬事亨通矣。

 ☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**上六，齎咨涕洟，无咎。**

**《象傳》曰：齎咨涕洟，未安上也。**

「齍咨」，嗟歎之辭。目出曰涕，鼻出曰洟，「齍咨涕洟」，悲泣之狀也。

上爻陰柔不中，居［萃］之極，三與上為敵應，敵應則無萃，孤立於上而安得安乎？

知其不安，則憂之深、慮之甚，極之「齍咨涕洟」悲愁百結，人亦當諒其哀怨而來［萃］也，故得「無咎」。

皖北陳氐以「咨」為資財，「齍」為持， 謂財聚民散，是有其財而不能有其眾，則坐擁厚資，適以自危。 如鹿台巨橋，卒供興王之恩賞，此誠當痛哭流涕者也。 其說甚新、甚切合也。

【占問】

*   問時運：人必年老運退，極至窮極悲苦，為可憫也。然必有憐而救援者，得以無咎。
*   問營商：孤客無伴，途窮曰暮，大問悲慮，幸而得救，無咎。
*   問功名：時衰運極，難望成名。
*   問戰征：有軍眾叛離，主將孤立之象。
*   問婚姻：有生離死別之悲。 
*   問家宅：仳離啜泣，家室不安。
*   問疾病：病自悲泣過甚而來，直寬懷調養。
*   問六甲：生女。

【占例之359】

明治二十一年(1888)六月，余為謀設攝綿土製造廠，遊寓愛知熱田， 偶過熱田神宮，得晤神職某氏，相與講《易》。

時際旱魃，鄉農數百，賽社祈雨， 余語神職某曰：「鄉人誠求，神其諄諄然命之乎？」 神職曰：「神何言哉！」 余曰：「神固不言，有足以通神之言者，其唯《易》乎？曷不筮之？」 筮得［萃］之［否］。

爻辭曰：「上六：齎咨涕洟，無咎。」

斷曰：

此卦上卦之［澤］，為受水之地，澤出地上，有澤滿水溢之象。

爻辭 曰「齎咨」，在人為悲怨之情，在天為震怒之聲，即迅雷也； 曰「涕洟」，在人為悲泣之狀，在天為滂沱之澤，即大雨也。 當此迅雷大雨，洪水暴作，人民罹災，神亦為之不安，故《象》曰：「未安上也」。

計其時日，自初至上為六日，當必有驗。

時七月十六日也，聞者多未之信。

屆期天日晴朗，大宮司角田氏謂余曰：「大雨之期，占在今日，恐不驗也。」

余曰：「余唯就占論占，驗不驗非余所知，然向來所占，未有不驗也。」

至午後，雲湧風起，迄三時，雷公電母，風伯雨師，數駕齊來， 頃刻之間，溝澮充盈，平地皆水，於是宮司等，驚駭感服，過余稱謝。

翌年伊藤議長佐野顧問賽熱田神宮，向宮司諸人詢問余占雨神驗，宮司即以斷辭上申。

兩公大感神德之靈應，詳詢熱田神社始祀之由， 後宮內省發給祠幣十萬元，社格列伊勢大廟之次。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
