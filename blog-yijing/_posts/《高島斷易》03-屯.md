《高島斷易》03-屯

[![=03水雷屯](http://upload-images.jianshu.io/upload_images/6831688-73cecb48a0a46ac5..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36002622) 

屯，篆書作（暫缺字），上一象地，中山象草，下一象草根之屈曲，
即草木穿地始出，欲伸而未能即伸之象。

內卦［震］，震、雷也，能以鼓動發育萬物；
外卦［坎］，坎、水也，能以滋潤養成萬物。

按：卦為雷在水中，當冬至之候，雷欲發於地下，
而地上之水，凍冰凝結，為所壓抑，不能邃出於地。
其象艱難鬱結，如物之勾萌未舒也，故名之曰「屯」。

**屯，元亨，利貞。勿用，有攸往，利建侯。**

「元亨」二字，概括全卦之終紿而言也，非謂［屯］之時即亨通也。

凡天下之事，創業伊始，必有屯難，
唯能耐其辛苦，勉強不已，自然脫離屯難，終得大亨通之時也，故曰：「元亨」。

夫人處屯難之會，所當動心忍性，堅貞自持，安於「勿用」，不敢先時妄動，又陷於險。

雖明知日後利有攸往，自得亨通，要不可輕用其往也。故曰：「勿用，有攸往。」 

此卦陽爻唯二，九五為［坎］險之主爻，初九為［震］動之主爻。

九五之君，當艱難之曰，欲以征伐初九有為之人，必反致招禍也。
不如優待之，以為侯伯，斯得共濟時艱也，故曰：「利建侯」 。

「侯」者，［震］之象，故［豫］之《彖》辭，亦曰建侯也。

**《彖傳》曰：
屯，剛柔始交而難生。** **動乎險中，大亨貞。** **雷雨之動滿盈，天造草昧，宜建侯而不寧。**

**［乾］純陽也，［坤］純陰也，此卦內初九，外九五，二爻之剛，與四爻之柔，始相交也。**

**內卦之［震］雷欲出地，而外卦之［坎］水遏阻之，以成［屯］難難險之勢，
故曰：「剛柔始交而難生。」**

**《說卦傳》曰：「震一索而得男。」即始交之象也。**

** 又曰「震、動也，坎、陷也。」
［震］以陽動之性，在［坎］險之下，動而未能出也，故曰：「動乎險中。」**

**然在險難之中，能守貞正而不濫，他日自得大亨。故謂之「大亨貞。」**

**［震］雷者，陽氣之奮勁，［坎］雨者，陰澤之普施，故曰：「雷雨之動滿盈。」**

**蓋初九［震］之主，九五［坎］之主，故教之以無相敵害，仿雷雨之作用，
故曰：「天造草昧。」**

**《說卦傳》曰：［震］為萑葦，草字出於此；［坎］為月，天未明也，昧字出於此。**

**當是時也，六四之宰相，禮遇初九之臣僚，相與輔相，使之共濟時艱也，
故曰：「宜建侯」也。**

**時方創業之世，非昇平守成之曰，豈可優遊逸樂哉？故曰：「不寧。」**

**夫當此天地始剖，陰陽相交，以精與氣交媾，生物成象。**

**［震］為萑葦，生長於互體［坤］地，以鞏固地盤之組織，繼而胎卵孵化，介類繁生。**

**初九、九五二爻，並屬陽剛，其中卻含柔軟［坤］體，為蚌蛤之象。**

**蓋萬物之生，各具心靈，自能飛潛動躍，此自然之理也。**

**我國(日本)舊俗謂主泥土之神，曰泥土煮尊；謂主沙土之神，曰沙土煮尊；
主動物之神，曰面足尊；主植物之神，日惶根尊；
猶是生人之命，相傳南斗主生、北斗主死者是也。
故凡一物一命，皆有神主之。**

**大凡始生之時，恰如草木逢春，其繁殖，一雨多於一雨，即「雷雨之動滿盈」者也。**

**人類繁殖，不可無大德之君以統御之也；
君猶不能獨治，必使賢者以為輔弼，是所謂「宜建侯」也。**

**惟天地開闢未久，尤當無教逸欲，自耽安寧逸樂也，故誡之曰：「不寧」也。**

**以此卦擬人事，則為陽剛之君子，與陰柔之小人始交，
互異氣質，彼此輒生爭論，謂之「剛柔始交而難生」。**

**何者？內卦我也，有雷厲之性，欲奮發而立志；
外卦為彼，有水濡之性，挾下流之邪計，以妨我行為。**

**凡我所欲振興者，彼皆阻擾之，使不得成就。 
欲進不能進，欲往不能往，是謂之［屯］，故曰：「勿用有攸往。」 **

**是以百事困難，恰如陷落水中，而不得自由，謂之「動乎險中」。**

**雖然，氣運變遷，果極必亨，猶冬去春來，冰凍自解，雷氣發生，
［屯］變成［解］，則屯難解散，而氣運一新。(/*［屯］［解］內外卦易位）**

**顧不宜急邃而圖功，唯當固守以俟命，
待氣運一轉，陽升陰降，自見君子當權， 小人退位，是出屯而入亨也。**

**當［屯］之時，要不忘此義也。**

**以此卦擬國家，則以下卦為人民，有暴雷上轟之象。
蓄異謀，倡異論，欲以撼動上卦之政府；
上卦為政府，下令如流水，以遏止下民之妄動，甚至以刑法制之。**

**刑字古作（暫缺字），從刀井，謂犯法之人，如陷入井中也，是下卦之［屯］也。**

**政府雖有政刑，或不能遏止下民，而反為下民所困，以阻國運之進步，是上卦之［屯］也。
謂之「剛柔始交而難生」也。**

**初九者，下卦［震］之主，即一陽之微動乎地下［坎］水之中。**

**夫天下無事，英雄亦與凡庸無異。
今當［屯］難之時，初爻一陽，以君子剛健之才，將奮發而有為，豈可晏然處之乎？
在上位者，唯尊其位，重其祿，以禮遇之，使之濟世之屯難。 **

**不然，欲以威力壓之，卻生不測之禍亂，爭功者並起，人心愈形擾亂矣，
謂之「天造草昧，宜建侯而不寧」也。**

**「天造」，猶天運也；** **「草」者，謂人心之草亂而失其倫序；「昧」者，謂冥頑而不明，是即［屯］之象也。**

**《易》有四難卦：［屯］［坎］［蹇］［困］是也。
［屯］者，「剛柔始交」，不知其意之所在，故生猜疑之念，為初釀困難之時。 
［坎］者，二人溺水之象，彼我共陷困難之中，唯能耐守當日之困，而得後來之亨也。
［蹇］者，知彼構危險，乃止而不進，猶跛者之不得寸步也。
［困］者，澤中無水之象，恰如盆栽之草木，滋潤之氣已竭。 **

**［屯］者、難之始，［坎］者、難之連及者，
［蹇］者、難之夬，而［困］者、難之終也。 **

**通觀此卦：**

**初九，雖有建侯之才力，以當屯難之時，磐桓不進，居貞正之位，遇險而能自守其正。**

**六二，居九五之應位，而為初九所挑，不能與九五共事，
猶貞操之婦，拒強暴者之挑，經十年之久，始歸其正應之夫。**

**六三，為喻利之小人，乘此不明之時，欲獨博其功。**

**六四，應初九，亦比九五，因有所忌憚而不能共事，
雖有「乘馬班如」之屯難，終歸正應初九之吉。**

**九五，中正而並有位德，然介居二陰之間，不能沛雷雨之澤。**

**上六，居屯難之終，無能為也。蓋三與上無應之屯，二與四有應之屯也。**

**六爻共動，當陷險之時，務要謹慎持重，經過屯難之氣運，自有得志之日。**

**曰「大亨貞」，大享者，正屯難已解之時也。**

**《大象》曰：雲雷，屯，君子以經綸。**

不言「雨」而言「雲」者，［屯］之時，雲升於上、雷動於下，未能成雨。

未能成雨，以為［屯］。君子法此二氣之動作妙用，以經綸政教之組織。

「經綸」猶言「匡濟」也。

「經」者，機之縱絲，縱絲之不可易也，猶國家之大經，政教人心相合而不可紊也。
「綸」者，機之橫絲，猶取宇內各國之所長，見其時宜，而組織政體也。
「經綸」者，即綜理庶政之謂也。 

【占問】

*   問功名：內［震］外［坎］為［屯］，
    ［震］為雷、［坎］為雲，故曰「雲雷」；
    ［震］為出，［坎］為入，欲出而復入，故曰［屯］。
    又［震］為人、為士， ［坎］為經、為法，故曰「君子以經綸。」
    是君子施經綸人才，而運當其［屯］也，直待時而動。
*   問戰征：勒兵而守，曰「屯」。「雲雷」者，蓄其勢也；「經綸」者，懷其才也。
    然當其［屯］，宜守不宜進。 
*   問營商：《象》曰：「剛柔始交而難生」，是必初次營商也。
    凡事始創者，多苦其難。經綸，治絲之事，知其業必在絲棉之類。
*   問家宅：［震］東方、［坎］北方， ［震］動也、［坎］陷也，
    恐是宅東北方有動作，宜經理修治之。 
*   問婚姻：雷陽氣，雲陰氣，「剛柔始交而難生」，是初婚時，必不和洽，宜正人勸解之。 
*   問六甲：生男，恐始產不免有險難。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，磐桓，利居貞，利建侯。**

**《象傳》曰：雖磐桓，志行正也。以貴下賤，大得民也。**

每卦有主爻，皆具本卦之德。
如［乾］之九五，具［乾］之德；［坤］之六二，具［坤］之德。
［屯］以初九為內卦之主，故爻辭全類《彖》辭，他卦主爻，都依此例。

「磐」者，大石也。「桓」者，柱也。

此爻以正居剛，處險能動，雖有濟屯之才，今居眾陰之下，上應［坎］水之險，
深慮陷入危險，未足以自持，唯守其身，貞固而耐困難，以待時機之來也。 

故如磐桓之居下，為柱石之臣，撐持難進之象。

如因對抗之敵而占之，則有強敵堅固而不可搖動之勢。
在此時，我唯固守持重，不可妄動。

若妄進則不啻不得其志，卻取其敗，故曰：「利居貞」。

《彖》辭所云：「勿用有攸往」，亦磐桓難進之意。

蓋言功業非容易可成，磐桓足趑趄，不進不退，以待時會，
即所謂「在下位而不獲乎上，民不可得而治」之意。
必明善誠身信友，而後乘時得位，則功業可得而成，故有大亨之利也。

曰磐，日居，皆［震］足之象。「利建侯」三字，與象同而其義異也。

《彖》辭屬九五之君而言，爻辭屬初九之人而言，故彼訓為建侯，此訓為所建之侯。

侯之於王，臣也，能安其臣職，而為下不悖，即「居貞」也。

《象傳》之意，貴謂陽、賤謂陰，此爻以一陽居三陰之下，為「以貴下賤」之象。

雖時蹇位卑，而不得用其力。猶之江海居下，而百川歸之。君王能下人，則眾庶歸之。
［屯］難之世，江山易主之時也。

此爻以剛健之德居下，大得人望，為他日立身之基，故曰：「以貴下賤，大得民也」。

第以磐桓觀之，似失陽剛之德，要在內心堅確而不失其正也，
故曰：「雖磐桓，志行正」也。

此爻變則為［比］，［比］之初六曰：「有孚比之，無咎。有孚盈缶，終來有它吉。」 
其不邃求成功之意，可推而知也。 

【占問】

*   問戰征：磐桓，不進之貌，曰：「利居貞，利建侯」。
    蓋當屯難之時，內則居正以守，外則求賢以輔，斯民心歸向，眾志成城，而終無不利矣。
*   問營商：初九爻，辰在子，北方，上值虛宿，曰元枵，
    枵之為言耗，虛亦耗意，不利行商。能以守貞任人，尚有利也。 
*   問功名：初爻是必初次求名也，「磐桓」者，是欲進不進也。
    要當志行正直，謙退自下，終有得也。
*   問家宅：磐字從石，所謂安如磐石，知其宅基鞏固也；
    曰「利居貞」，知其居之安；曰「利建侯」，知必是貴宅也。
*   問婚嫁：曰「以貴下賤」，知為富貴下嫁之象，吉。
*   問六甲：初爻震位，生男。 

【占例之19】

明治二十六年(1893)十二月，某貴顯占氣運，筮得［屯］之［比］。

爻辭曰：「初九，磐桓，利居貞，利建侯。」

斷曰：

屯者，雷動水中之卦，為冬春之候，雷將發於地下，地上之水，結而未解，不能直升，
必待冰凍融解，而後能發聲也。

以未得其時，故名曰「屯」，屯者、難也。

然及其時，水氣蒸發而為雨，雷得時而升，雷雨和合，發育萬物，成造化之功，謂之「元亨」。
時之未至，利堅難貞固，若妄動輕進，則必陷乎險中，故戒之曰「利貞，勿用有攸往」。

此卦以擬草昧之初，在上位者宜用在下之志士，以濟屯難而安生民也；
在下者不宜侵凌上位，宜奉戴元首，以祈國家之安寧也，謂之「利建侯」也。

今某貴顯占得此卦此爻，貴顯於維新之始，整理財務，使無缺乏，以開富強之基，
猶蕭何之於漢高也，豐功偉績，焜耀當今。諺曰：「功成者墜，名盛者辱」。
某因與同列議論不合，一朝罷黜，然報國之忱，未嘗一日忘也。

茲由此占觀之，曰「利貞，勿用有攸往」。
所謂「利貞」者，蓋利貞守，不利躁進；
所謂「勿用」者，即今舍藏之時也；
所謂「有攸往」者，即可知後日之再用也。
至若組織政黨，以冀有為，恐黨員中邪正混雜，轉致釀禍，
且屯之六二六三，皆為坤陰主利之徒，可以鑒矣。

屯之初九，以陽居陽，足見才志剛強，以上有坎水之險，陽陷乎險中，故曰「磐桓」。
「磐桓」者，猶以磐石為柱，未可動搖，言難進也。
待至氣運一變，春冰解而雷雨作，「百果草木皆甲拆」，屯難去而嫌疑自釋，
九五之君，以禮聘之，翻然而應君命，得以經綸國家，大顯其才德，故曰「利建侯」也。

某貴顯氣運如此，彼既不信此占，余亦不復言矣。

【占例之20】

秋田縣士根本通明，邃於經學，誨人不倦，亦余之益友也。
一日訪之，出示一軸曰：「是軸相傳為明人某翁所畫，以其無款識，未能辨其真偽，
子請鑒之。」然余素昧鑒識，乃為之筮其真偽，遇［屯］之［比］。

爻辭曰：「初九，磐桓，利居貞，利建侯。」

《象傳》曰：「雖磐桓，志行正也。以貴下賤，大得民也。」

斷曰：

此卦內卦［震］，龍也；外卦［坎］，雲水也，此其畫為雲龍乎？

爻辭「磐桓」，磐，地之磐石也，謂堅固而不可動易也，不可動易，則非偽物可知矣。
且曰「利居貞」者，貞者真也，是謂真品矣。
「以貴下賤」者，貴重之物，無人知之，而為所賤也。

迨出畫展觀，果為雲龍之圖，筆力遒勁，其非凡筆可知，余即以此卦語為鑒定之。

【占例之21】

占普法戰爭之勝敗。

友人益田孝，嘗留學歐洲，通曉西洋各邦事情。
明治三年(1870)，普法兩國交戰，益田氏來謂曰：「普法開戰之電報，昨夜至自歐洲，
僕嘗久在法國，具知其國強，因與英人某賭兩國之勝敗。
僕期法之勝，今朝互托保某銀行以洋銀若干，君請占之勝負。」
余曰：「子已期法國之勝，何須占筮？」
氏曰：「請試筮之！肯之不已。」筮得［屯］之［比］。

斷曰：

吁！法國必敗，子必亡失若干元。
子意以法為主，故以法定為內卦，
法以內卦初爻為卦主，居屯之初，
有雷之性，欲動，而為上卦坎所阻，故不能進，是［屯］之義也。
「磐桓」，難進之貌，以敵軍堅剛，如岩石不可擋也。
「利居貞」者，謂不可輕舉大事，然今法軍妄進，將伐普國，詳玩此占，其不能勝也必矣。

《象傳》曰，「以貴下賤，大得民也」，初變為陰，為「以貴下賤」也，法帝其將降敵軍乎？
國君降，則［震］一陽，變而為［坤］，［坤］為臣，為眾，為民，國無君主之象。
後其將為民選大統領，開共和國而治乎？

內卦［震］為動，外卦［坎］為險，是「動乎險中而難生」，
今內卦先動，遇外卦之險，法先開戰端，為普兵所阻。
又陽為將帥，陰為兵卒，
外卦普將，居九五中正之位，有兵士護將之象，普國君民之親和可知。
內卦法將居初九，其位不中，法國君民之不親和亦可知。
大將居互卦［坤］後，身接軍事，其心先以國家人民為賭物也，亦明矣。

問其戰略，見於內卦初爻，應外卦四爻；外卦五爻，應內卦二爻，是互有內應者之象。
然應外卦普者，內卦二爻，即法之中正者，故為有效；
應內卦法者，外卦四爻，即普之不中者，故為無效。 初陽變而為陰，是失將之象，法之敗已決矣。

原來論兩國之交涉，自法見之，自負為［震］長男，以普為［坎］中男，因此開戰端者也；
自普見之，以己雖為［坎］中男，以法為［艮］小男而應之者也。
［屯］卦反為［蒙］，爻辭曰「擊蒙，不利為寇，利御寇」。
夫釀戰者法，而御之者普，是法為蒙，普擊蒙而懲之者也。
普御法寇，而非為寇者也，普之必勝亦可知矣。
又內卦［坎］險，不宜犯也，外卦［艮］止，不能進也，更可知法之不能勝普也。

言未必，益田氏噱然冷笑曰：卦乃憑空之論，猶囈語不足聽也。

余曰：余憑像數而推算，以決勝敗之機。
子雖久留法國，目擊富強，信其必勝，是見外形，而未見其骨髓者也。

《易》者，示天數預定者也，今既推究此占，又復細論時事。

三世拿破崙之升帝位也，初千八百四十八年之亂，與民政黨而有大功，遂選而為大統領。
乘其威福，破憲法，弄權利，而登帝位。
今則富國強兵，殆如歐洲列國之盟主，且與英國聯合而伐露國，陷西邊世卜之堅城，
實足繼第一世拿破崙之豪傑。子之期其必勝，蓋在於此。

余觀拿破崙之英豪，乘時踐祚，睥睨歐洲列國，所向無敵，憑藉威勢，欲使子孫繼承帝位。
知有不能如志之兆，與普國構兵，以國賭之，將決存亡於一舉，
是絕倫之英豪，亦為私利所誑謾，遂興蒙昧之舉，陷屯難之險。
卦象時事，歷歷相符，然子何必疑之？

其後普王以六十萬眾，擊法軍於萊茵河畔，連戰敗阻，終退塞段城。普圍益急，殆不可支。
至八月三世拿破崙舉軍而降普。因錄以證《易》象之不爽云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，屯如邅如，乘馬班如，匪寇婚媾，女子貞不字，十年乃字。**

**《象****傳****》曰：六二之難，乘剛也。十年乃字，反常也。**

凡《易》三百八十四爻中，首揭卦名之字者，多言其卦之時也。

「屯如」者，難進之貌；
「邅如」者，行而不進，輾轉遲回之貌；
「班如」者， 半欲進、半欲退，進退不決之貌。

「匪寇婚媾」者，蓋六二乘初爻陽，六四之陰應之，
謂彼乘馬不進者，非逼於寇難，乃我之婚媾。
然當此屯時，雖明知為正應，不能直行而遇也，故曰：「女子貞不字」。 

《易》中言「非寇婚媾」者凡三，此爻及［賁］之六四，［睽］之上九是也。

「女子貞不字」者，此爻中正而應九五之陽，其義可從。

然以陰柔，不能往而解屯之厄，救九五坎險之苦，故初九乘其隙來逼，
此爻居中履正，執義守節，不敢許也。

變則為［兌］，以少女配［坎］之中男，故托女子而繫辭。
曰「字」者，許嫁也，言女子有正應之夫。 ［屯］之時，內外相隔，不得從之，進退躊躇，是以「屯如邅如」也。

時以初九之男比我，雖欲娶我，不敢應其求，忌之避之，猶寇讎也。 然初九實非寇我者，乃欲與已共事，特本婚媾耳。 而我守正而不失其道，即貞而不字之象也。

互卦有［坤］，［坤］數十，數之極也。
又［震］為卯，［坎］為子，自卯至子，其數十。

十干一周，而地數方極，數窮事變，星移物換。

十年之後，其妄求者自去，屯難已解，而始得許嫁九五之應，謂之「十年乃字」。

此爻猶太公居渭濱，伊尹居莘野，孔明在南陽也。

屯難之時，群雄並起，不獨君之擇臣，臣亦擇君，六二之「屯如邅如」，又非無故也。

《象傳》曰：「六二之難，乘剛也。」六二之艱難憂苦如此者，謂乘初九之剛故也。 「難」字釋「屯如邅如」之義。

凡爻以剛乘柔為順，以柔乘剛為逆，逆則其情乖而不相得，猶下有強剛之臣，我實艱於制馭。

《象》曰：「十年乃字，反常也。」
十年之久，尚守其貞操，而從九五，復女子之常道，何者？

女子生而願為之有家，人倫之常也。女子二十而嫁，十年乃字，故曰：「反常也。」

【占問】

*   問婚嫁：爻曰「非寇婚媾。」是明言佳偶，非怨偶也。
    但曰「女子貞不字，十年乃字。」知于歸尚有待也。
*   問戰征：六二以柔居柔，有濡滯之象，故曰「屯如」。
    《春秋傳》：「有班馬之聲，齊師乃遁。」古者還師稱班師，故曰「班如」，
    知行師未可邃進也。必養精蓄銳，十年乃可獲勝。
*   問營商：媾與購音同，義亦相遇。以貨物求購，有遲回不決之意，故曰「屯如邅如」。
    又曰「十年乃字」，十者據成數而言，貨物未可久積，或者十日十月乎？
*   問功名：士之求名，猶女子之求嫁也。曰「屯如、邅如、班如」，皆言一時未成也。
    「十年乃字」，此其時也。 
*   問六甲：生子。

【占例之22】

明治二十五年(1892)，占某貴紳之氣運，筮得［屯］之［節］。

爻辭曰：「六二，屯如邅如，乘馬班如，匪寇婚媾，女子貞不字，十年乃字。」

斷曰：

此卦陰陽始交，為萬物難生之時，故名曰屯。
屯者、難也，大抵事物之初，未有不艱難者也。
草木之自萌芽而至繁盛，比先經霜雪之摧折而後得全也，況君子之經綸天下，談何容易！

此卦以［震］之動，遇［坎］之險，進必陷於險。
凡一事之未成，一念之未遂，皆［屯］也。
然事未有不始於屯，而得成者也。匡世救難，其大者也。《彖》曰「元亨利貞」，即是也。

人能守「利貞」之誡，可遂獲「元亨」之時，是以曰：「勿用有攸往」。

今某占得此卦，在某識見卓越，才高智邃，維新之始，
既有大功於國家，後雖辭職掛冠，其志要未嘗須臾忘君也。
今又奉敕當大任，行將出而有為，爻辭則曰「屯如邅如，乘馬班如」。
「屯」者，屯難之義；「邅」者，遲回不進之貌； 「乘馬班如」者，乘馬將進而復退之意也。

此爻居輔相之位，上應九五之君而以陰居陰，不能解屯難之厄，恐將出而仍不能遽出也。
猶女子之思嫁，雖有正夫，因其內外相隔，不得從之，故有此象。

蓋陰者陽之所求，柔者剛之所凌。
時當其屯，六二之柔，固難自濟，又比以初九之剛，恐不能免於嫌疑，可不誡慎乎？

後某因與政黨首領某相會，致生政府疑忌，遂復辭職。

《易》爻之著明如此。然今雖不遂其志，十年之後，則屯極必通。

夫以女子之陰柔，能守其節操，久而必得其亨，況賢人君子之守其道，中正以匡家國者乎？

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，即鹿无虞，惟入于林中，君子幾不如舍，往吝。**

**《象****傳****》曰：即鹿无虞，以從禽也。君子舍之，往吝，窮也。**

「即鹿」，謂逐鹿也。鹿、祿同音，又通乎祿利之義。

「鹿」指九五而言。

「虞」，掌山澤之官，猶土地響導者也。
蓋指初爻而言，初爻人位，故曰君子，與［乾］之九三同例。

「幾不如舍」，舍者、止也，謂知其功之不成，不如見幾而止也。

「往吝」者，吝、鄙吝貪吝之義，謂欲往而遂其志，必致辱名敗節也。

互卦為［艮］，［艮］者、止也。

此爻以陰居陽，有陰柔而躁動之性，且乘應皆陰，無賢師良友訓導，
猶獵者無虞人之嚮導，而獨入林中，雖冒險而進，不能獲鹿，
日傾西山，馬奢身疲，不可如何也。且林中之險，非必入而後知之也。
無虞人之嚮導，在即鹿之初，其機已見，然以其貪於從禽，往而不舍也。

夫舍與入林，均不獲鹿，舍則為君子，入則為小人，君子小人之分，無他，利與義之間而已。

《象傳》「以從禽也」者，謂為貪心所使也。

又爻辭曰：「幾不如舍。」《象傳》曰：「舍之」者，決去之辭也。

此爻變則為［既濟］，［既濟］之九三曰：「高宗代鬼方，三年克之。」建國之意，可並見也。

【占問】

*   問戰征：爻曰：「即鹿無虞，惟入於林中。」猶言行軍而無嚮導，冒進險地也。
    當知幾而退，否則必凶。
*   問營商：玩爻辭，知其不諳商業，不熟地理，前往求貸，不特無貨，反有損失，
    舍而去之，尚無大害也。
*   問婚嫁：是鑽穴隙以求婚也，其道窮矣。
*   問功名：梯榮乞寵，士道窮矣。
*   問六甲：六三陰居陽位，生男。 

【占例之23】

明治十八年(1885)，應某顯官之招，
顯官曰：「予今將為國家進有所謀也，請占其成否如何？」筮得［屯］之［既濟］。

爻辭曰：「六三，即鹿无虞，惟入于林中，君子幾不如舍，往吝。」

斷曰：

［屯］者、物之始生也，為勾萌未舒之象。
陰陽之氣始交未暢，謂之「屯」；
世間有難而未通，又謂之「屯」；
又遇險不遽進，又謂之「屯」。
以人事擬之，則內卦之［雷］有動之性，欲奮發而有為，
以外卦［坎］水之性，陷下而危險，有動而陷險之象。
人苟欲有為，以前有危險，必不能如志也。非其才之不足，實運當其［屯］之象也。

「即鹿無虞」者，欲入山中獵鹿，而無向導，致迷其途，必無所獲。
蓋言此卦無陽爻之應比，其入於林中者，猶言貪位而前往，終不免羞吝也。

《象》曰「君子舍之」，為能見幾也；小人反是，「往吝窮也」。

二爻辭曰「十年乃字」，今得三爻，九年之後，氣運一變，必可達志也。

當時顯官不用此占，往干要路，終至辭職，不得其志。
至二十五年，果見後用，再登顯要，計之恰好九年云。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，乘馬班如，求婚媾，往吉，无不利。**

**《象****傳****》曰：求而往，明也。**

「乘馬班如」，解見六二下。

六四之位與九五之君，剛柔相接，然以陰居陰，其才不能救天下之屯，
故欲進而復止，「乘馬班如」也。

夫大臣不患無才，患不能用才。苟能求賢自輔，可謂賢明也。

其取象與六二同。
蓋以初九為剛明有為之才，求之偕往，相與共輔剛中之君，庶幾「吉，無不利」。
謂其有知賢之明，而無嫉賢之私也。故《象傳》曰：「求而往，明也。」初九亦然。

若不待其招而往，不知去就之義，豈得謂之明哉！

此爻變則為［隨］，［隨］之九四，曰：「有孚在道以明，何咎？」可以知婚姻之正道也。

【占問】

*   問戰征：「乘馬班如」者，不明其進攻之路故也，
    明而前往，則所向無敵，故曰：「往吉，無不利。」
*   問功名：土者，藏器待時，不宜躁進，迨干旌下逮，出而加民，「無不利」也。
*   問婚嫁：《詩‧關睢》云：「窈窕淑女，君子好逑。」「逑」，求也，
    必待君子來求，始為往嫁，故吉。
*   問六甲：生女。

【占例之24】

大倉喜八郎氏斡人某來，請占氣運，筮得［屯］之［隨］。

爻辭曰：「乘馬班如，求婚媾，往吉，無不利。」

斷曰：

［屯］之為卦，我欲奮進為事，彼頑愚而妨之，故不能奏功，是［屯］之義也。

今以四爻觀之，四者比五而在輔翼之位，但以五之不用我策，當變志而應初爻之陽爻。

《爻辭》曰：「乘馬班如」者，謂欲進而猶未定也；
「求婚媾，往吉」者，謂當求陽剛之初爻，以相輔也。

後依所聞，彼大倉之斡人與支配人，共趨廣島為鎮台商務。
繼與支配人不和，意氣不平，直辭大倉氏，自行大阪，開店於同鎮台之側。
用從前同業某支配人，蓋即卦中求初爻相助之兆也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，屯其膏，小貞吉，大貞凶。**

**《象****傳****》曰：屯其膏，施未光也。**

膏者，膏潤，［坎］水為雨為雲之象。

「屯其膏」者，謂時當屯難，不得不膏澤於民，致財政澀滯，有功而不能賞，有勞而不能報也。

五爻中正而居尊位，得剛明之賢臣以輔之，則能濟屯矣。以無其臣，故「屯其膏」。

初九備公使之選，在下而遵時養晦，六四應之，民望歸之。

九五居尊，而陷坎險之中，失時與勢，其所應六二之臣，才弱而不足濟屯。

小事守正則可得吉，所謂「寬其政教，簡其號令」，可使之徐就統理也。
唯至大事，則不可也。若夫遽用改革，恐天下之人，將駭懼而分散，是求凶之道也。

自古人君，時當叔季，往往憤權柄之下移，遽除強梗，而為權奸反噬者不少，
謂之「小貞吉，大貞凶」也。

夫天子親裁萬機，其中所尤急者，
在於撫育教化萬民，各使之沐浴泰平之德澤，無一夫不得其所。 

今九五之君，陷坎險之中，屯難之世，
左右股肱之臣，亦皆陰柔，而無免險之力，不得施膏澤於下，
故《象傳》曰：「屯其膏，施未光也。」

【占問】

*   問功名：士之所賴以顯揚者，全望上之施其恩膏也，若上「屯其膏」，而士復何望焉？
*   問戰征：上有厚賞，則下願效死，若恩澤不下，勢必離心離德，大事去矣。凶。
*   問營商：膏者，謂商業之資財也。「屯其膏」，謂蓄聚而不流通也，
    小買賣猶可固守，大經營未免窮困矣。凶。
*   問疾病：膏者，在人為脂血，屯而不通，是閉鬱之症，初病治之尚易，久病危矣。
*   問六甲：九五居尊，生男，且主貴。 

【占例之25】

明治十九年(1886)初夏，某法官來訪，曰：
「僕常在某任所，該地有一銀行，頗稱旺盛。
僕偶聽友言，為該行株主，購入株券若干，今猶藏之。
頃聞該銀行生業不佳，若將顛蹶，僕甚憂之。請君占該行盈虧如何？」
筮得［屯］之［復］。

爻辭曰：「九五，屯其膏，小貞吉，大貞凶。」

斷曰：

屯者，屯難之甚。五爻在天位，而不能施雨澤，謂之「屯其膏」。

《詩》曰，「芃芃黍苗，陰雨膏之」是也。

以政府言，公債之利子，不能下付之象。據此則如該銀行，必會計窘縮，未能獲益於株主。

然［屯］之《彖》辭曰「元亨利貞」，又《傳》曰「君子以經綸」，
故今雖陷困難，待時值元亨，必能經綸而奏救濟之功。

試為之推其數：二爻曰「十年乃字，反常也」，
自二數之，至下卦［蒙］之五爻，是為十年，
今該行既過四年，再後六年，自當償今日之損亡，必大有起色也。

且［蒙］之五爻曰「童蒙，吉」，
是株主猶童穉之無意無我，而受父母之愛育，師範之訓示，不勞神思而得利潤之象也。
請君不患今日之窒滯，拾襲株券，可以待他日之興隆也。

某氏拍手，感余言之奇，且曰：「《易》占誠神矣哉！余之所言，則福島銀行也，
該行頭某，曩在東京，竊染指於株式市場，大取敗衄，
余恐波及該行會計，以至不能配賦利潤。今得此明斷，余心安矣。」

【占例之26】

二十七年(1894)九月，我國有征清之舉，
澀澤榮一氏以下，東京及橫濱富豪，倡使全國富豪獻納軍費之議，
報之於余，余乃占其事之成否，筮得［屯］之［復］卦。

爻辭曰：「九五，屯其膏，小貞吉，大貞凶。」

斷曰：

此卦內卦則首倡者，有雷之性，欲發聲而震起百里；
外卦則其他富豪，為水之性，就下不能應上，如雷動水中，不得如響斯應，曰［屯］。

屯者，事之滯也。今當國家需用孔急而募餉未集，有如密雲不雨之象，故曰「屯其膏」。
富豪者或能致少額，不能輸巨額，故曰「小貞吉，大貞凶」，此舉恐難如願也。

夫國家當大事，求微細之資於有志者，猶療巨瘡以膏藥，物之大小不相適可知，
使他人聞之，不免笑我識見之陋劣。余謂國事，當以公議謀之。

爾後聞集議員於廣島，立決一億五千萬元公債募集之議也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，乘馬班如，泣血漣如。**

**《象****傳****》曰：泣血漣如，何可長也。**

「乘馬班如」，解見六二下。

「泣血」者，悲泣之切，淚竭而繼之以血也。［坎］為血卦，故曰「泣血」。

「漣如」，淚下之貌，此爻變則為［巽］，以［坎］水從［巽］風，漣如之象。

上六以陰居陰，在全卦之終，［坎］險之極，運盡道極，而不能濟。

三陰而不我應，雖下比五，以屯膏貞凶，不足歸之，故困窮狼狽，不堪憂懼，
其求救之切，猶欲乘馬而馳者也。

悲泣之甚，涕淚不絕，真有不堪其憂矣。

然物窮則變，時窮則遷， 如因憂而思奮，不難轉禍為福，則屯可濟矣。

此爻與三四兩爻，有濟屯之志、而無其才，
其占不言凶者，蓋因時勢使然，非其罪也。

《象傳》「注血漣如，何可長也」者，謂其不久而時運將變也。

此爻變則為［益］，［益］之上九曰：「莫益之，或擊之，立心無恆，凶」，
又可胐其窮之甚也。

［屯］之經綸國家也，
初爻公而忘私，國而忘家，為水地［比］之世，建侯輔治，可得安泰。
四爻往而求賢，與初爻建侯同，為澤雷［隨］之世，亦得安泰也。
上爻居於上位，奮發有為，為風雷［益］之世，國運可進步也。

然初四二爻，相疑而不相讓，上爻欲進復退，則［屯］難無復解之日也。 

【占問】

*   問戰征：上居［屯］之極，進退維谷，窮慼己甚，而至泣血，是軍敗國亡之日也。凶。
*   問營商：「乘馬班如」一句，上已三復言之，是商業之疑惑不決，已至再至三矣。
    極之泣血，知耗失已多，故曰：「何可長也。」
*   問功名：上居［坎］終，更無前進，得保其身幸矣。
*   問疾病：知必是嘔血之症。凶。
*   問六甲：生女，又恐不能長大。

【占例之27】

明治二十四年(1890)，占內閣之氣運，筮得［屯］之［益］。

爻辭曰：「上六，乘馬班如，泣血漣如。」

斷曰：

屯者，雷將奮出於地中，為地上之水所抑制，不得出而躊躇之象，故名曰屯。

以國家擬之，下卦之人民，有雷之性，欲奮進激動以長勢力；
上卦為政府，以水之性陷於坎險，壓制下卦之雷，不能發動。

現時政府，
一為條約改正之事實，二為第二議會之準備，輿論喧擾，事務澀滯，國運正值屯難也。
又見上卦之陰，應下卦初爻之陽，恐有在朝之人，與下民之有力者，隱相引援，以致滋事。

今占內閣，得此爻，上爻近在君側，但時當屯難，欲盡輔弼之任，苦無應爻之援，
為首相者切思辭職，為侯輔者亦欲避位，正是「乘馬班如」，進退未決也。

追思曩時木戶、太久保二氏，任天下之重，而能濟其艱，
今無其才，回念及之，不堪嘆息憂悶，有「泣血漣如」之象。
然他日天運循環，至下卦山水［蒙］二爻，則政府猶教師，人民猶子弟，可得互相愛敬，
有豪傑者興，自能出險濟屯，經綸天下也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
