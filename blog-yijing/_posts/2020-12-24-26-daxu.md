《高島斷易》26-大畜

[![=26山天大畜](http://upload-images.jianshu.io/upload_images/6831688-dfca4bcba86826eb..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003272) 

［大畜］為卦，下乾上艮，乾、健也，艮、止也，「畜」亦「止」也。

「大」對「小」而言。

［小畜］［巽］在［乾］上，五陽一陰，以一陰畜［乾］三陽，
［巽］體柔順，其力不固，故為［小畜］。

［大畜］二陰四陽，［艮］體篤實，能厚其儲，故為［大畜］。

《雜卦傳》曰：「大畜，時也。」
［大畜］以［艮］畜［乾］者也，［乾］之純陽，進而不止，而［大畜］能畜之，
若不欲其進者，時未可也。

不惟其止，惟其動，健而又動，［無妄］所以為災也；
不惟其動，惟其止，健而能止，［大畜］所以為時也。

《序卦》曰：「有無妄然後可畜，故受之以大畜。」此［大畜］之所以次於［無妄］也。

**大畜，利貞。不家食，吉，利涉大川。**

［大畜］以陽畜陽，得其正也，止而畜之，利於用也，故曰「利貞」。

外卦［艮］，［艮］為居，有「家」之象；
三、四、五互［震］，［震］為百穀，有「食」之象，
二、三、四互［兌］，［兌］口在外，有「不家食」之象。 

內卦［乾］，初為［震］，［震］為行，有「利涉」之象；
乾二為［坎］，有「大川」之象。

畜其德以用於朝，養以鼎烹，故曰「不家食，吉」。 畜其材以濟於時，用以舟楫，故曰「利涉大川」。 

［畜］之義，不特為「止」，又為「養」也，為「蘊」也。 止則止其健，養則育其德，蘊則儲其材。

「不家食吉」，有以收養賢之效，
「利涉大川」，有以見濟世之功。 

**《彖傳》曰：
大畜，剛健、篤實、輝光，日新其德。** **剛上而尚賢，能止健，大正也。** **不家食，吉，養賢也。** **利涉大川，應乎天也。**

［大畜］，以艮畜乾，畜之大者也。 ［乾］為天，天德剛健；［艮］為山，山體篤實。
［乾］為大明，有輝光；［艮］為星斗，亦有輝光。
以［艮］畜［乾］，則所謂「剛健、篤實、輝光」，
不必分為［乾］為［艮］，要皆在此［大畜］中也。 是以光華發越，盛德日新，此卦之所以曰［大畜］也。 

［艮］陽居上，故曰「剛上」；［艮］止能畜，故曰「尚賢」。
［乾］健難止，［巽］不能止，其［畜］故小，［艮］能止之，其［畜］乃大。

［艮］之所以能止，在得其正，故曰「大正也」。「大正」，即「利貞」。 

下變［震］為［頤］，［頤］《彖傳》曰「養賢」，《象》曰「觀其所養」，
知必不在家食也。 

上變［坎］為［需］，［需］《彖》曰「利涉」，《象》曰「 位乎天位」， 知其能「應乎天」也。

故［艮］能止，亦能育，斯賢樂得其用矣。
［艮］能止，亦能進，斯險無不可濟矣。

以此卦擬人事，
卦辭首曰「利貞」，「利」、和也，「貞」、正也，和且正，為人事之至要也。

卦德以止畜健，以靜畜動，是［畜］之大者也，故《彖傳》曰「大正也」。

蓋［畜］之道，全在「大正」，有此「大正」，斯能有此［大畜］，
所謂「君子正己以正人」者，即此道也。

「剛健」者、天之德， 「篤實」者、山之性， 人能法山之性，以畜天德，斯德性充實，而輝光發越，自見日進而無疆矣。

捲之則藏於一心，放之則發為萬事，以此而「不家食，吉」，即家食亦吉；
以此而不涉險利，即涉險亦利，是盡人事而應乎天者也。

六爻內三爻為［乾］，欲健進而為［艮］所畜止也；
外三爻為［艮］，以能止，而畜［乾］之健也。 

是以初爻懼危而自「己」；
二爻不可而隨止；
三爻「往」矣，而猶能惕以「艱」，如人事步步留餘，不令躁進也。
四以畜初，「童牛」加梏，畜之尚易也；
五以畜二，「豶豕之牙」，畜之得其要也；
上以畜三，三既利「往」，則雲霄直上，以不畜為畜也，如人事之般般謹慎，各合機宜也。

蓋凡人之作事，一於健則過之，一於止則不及，過則僨事，不及則不足以成事。

孔子於「求之」曰「進之」 ，於「由之兼人」曰「退之」，其深得［艮］止之義也夫。

以此卦擬國家，
上卦為政府，秉［艮］山之性，止而不動，
下卦為人民，挾［乾］健之性，欲急謀國家之進步，將進而犯上。

而六五之君，得六四上九之輔翼，同心合志，以抑止下民剛強銳進之為，
此［畜］之所以為「大」也。

六五之君，溫恭而能「尚賢」，與上九陰陽相比，言聽計從，爻辭所謂「豶豕之牙，吉」也。

上九身任天下之重，共天位、治天職、食天祿，以上畜三，其畜愈大而愈正，
故曰「何天之衢，亨」也。

六四處［艮］之始，履得其位，與上九同受六五之命，以四畜初，初陽尚稚，
故曰「童牛之牿，元吉」也。

蓋內外三陽，其性雖健，皆能受外卦之畜止，
故初陽猶微，知進而有危，不待畜而自止；
二得中，與五正應，知五處畜盛，未可犯也，能遇難而止，故「無尤」；
三受上之畜，畜之極也，畜極則通，其德已成，可以進矣，故曰「良馬逐」也。

國家當此之時，君臣一德，在下免躁進之患，在上無竊位之譏。

六五之君曰「吉」，有度也；
上九之臣，曰「道大行也」，應天順人，誠千載一時之會也，非夫聖人之畜，不克臻此。

通觀此卦，六爻專言「畜止」之義。

初九抱剛健之德，初陽尚微，能受六四之畜，知難而自止者也，
故有「有厲利己」之辭。

九二履得其中，有知時之明，知其功之不可遽成，止而不行者也，
故有「輿脫輹」之辭。

九三以陽居陽，志剛而才強，未免銳進之嫌，
惟「艱貞」自處，見可進而進，則可以濟世，又可以保身也，
故有「利艱貞，利有攸往」之辭。

六四當［大畜］之任，處［艮］之始，能止［乾］陽之初泄，故曰「童牛之牿」。

六五處得尊位，制惡有道，柔能制剛，是以吉也，故曰「豶豕之牙」。

上九所謂「剛上而尚賢」者也，居通顯之地，體至公之道，捨己從人，以汲引眾賢，
此［大畜］之義，君子之道大行之時也。故曰「何天之衢，亨」。

總之，
初九居［乾］之始，其陽猶稚，故稱曰「童牛」，戒其進也。 九二以剛居柔，柔則勢弱，故稱「豶豕」，喜其不能進也。
九三純秉［乾］德，［乾］為馬，故稱曰「良馬」，又死其逕進也。
君子之難進如此！ 

**《大象》曰：天在山中，大畜，君子以多識前言往行，以畜其德。**

此卦［乾］天居［艮］山之中，謂山中蘊畜一天地之象，其道含宏，其義深遠。

譬如君子方寸之中，蘊畜三才之道義、古今之事理，廣見洽聞，以之日新其德業也。

夫「前言」者，訓誥流傳，德之華也；「往行」者，功業炳著，德之實也。

嘉言懿行，皆德之散見者也，君子之學道也。

考其跡，觀其用，以身體之，以心驗之，
因其言而默識其所以言，因其行而默識其所以行，以畜成我德，此德所以日積而日大也，
故曰「多識前言往行，以畜其德」也。

【占問】

*   問時運：目下心意縱奢，未可動，必待二年後，運來福至，如駿馬騰空，往無不利。
*   問戰征：宜養精蓄銳，乘時而動，自然戰無不克，攻無不利，定獲大勝。
*   問營商：暫宜株守，近則三月、遠則三年，自得逐漸推廣，日積月新，利源不竭，大有慶也。
*   問家宅：宅居宜近山，或在嶺上，或在谷中，必是素封之家。
    近來聲名顯達，家業日隆，大吉之兆。
*   問功名；少年意氣軒昻，未色稍有阻抑，至三十歲後，一舉成名，雲霄直上，為國為家，經綸煥著，誠大用之材也。
*   問六甲：生男，且主貴。
*   問訟事：始被屈抑，後得申理。
*   問疾病：占得初爻至五爻，皆吉，上爻則恐壽元有阻。
*   問婚姻：大吉。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，有厲，利已。**

**《象傳》曰：有厲，利已，不犯災也。**

此爻體［乾］，剛健而在下，勢將銳意干進。

然初爻［乾］陽尚微，距五位主爻猶遠，應在四爻。
四爻屬［艮］，［艮］止也，初爻欲進而四爻止之，故「不犯災也」，謂之「有厲利已」。

【占問】

*   問戰征：宜守不宜攻，斯無害也，必待四爻援兵得力，方可大進獲勝。
*   問營商：目下資本猶淺，宜謹慎自守，免致災害，後得幫手相助，自能獲利。
*   問家宅：是新造之宅，為前面山勢壓制，屋宅不能過高，然無咎也。
*   問功名：才學雖高，而初次求名，不宜發洩太早，宜自抑止，所貴大器晚成也。
*   問六甲：可占一索生男。
*   問訟事：不宜健進，健進則有災。
*   問婚姻：初陽為四爻所畜，是夫將受制於妻也；在夫能順從其畜，亦無災也。
*   問出門：現宜暫止，以待時運。
*   問疾病：現雖有病，可保無虞。
*   問失物：待後自可尋獲。

【占例之198】

某縣士族某來，余請占氣運，筮得［大畜］之［蠱］。

爻辭曰：「初九，有厲，利己。」

斷曰：

此卦以山之小，止天之大，故謂之［大畜］。
今初爻以陽居陽，才力俱強，以應四爻之陰，
四爻之陰，力能畜止初陽，知其謀望，一時必難就也，若一意躁進，恐必有禍。

時某不從余斷，妄懷志願，往干某貴顯，不服書記官之說諭，三日間遂為警視廳所拘留。

厥後某自悔悟，始嘆《易》理之神妙也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，輿說輹。**

**《象****傳****》曰：輿說輹，中無尤也。**

「輿」者、車也，喻進行之意；「輹」者、車軸之縛也。

天之轉旋，有大車之象。「輿脫輹」者，謂車脫輹，不能駕乘，而廢進行之用。

此爻變則為［離］，有「脫離」之義，故曰「脫輹」。

［艮］以畜［乾］，將畜止下乾之冒進，使之自止也。
二與五相塵，五處畜盛，未可犯也。
知勢之不可而不進，可謂知幾識時者矣。

《象傳》曰「中無尤也」，謂其得中，無躁進之尤也。

按初九曰「有厲」，其辭緩；九二曰「輿脫輹」，其辭急。 初與四應，初為［乾］之使，始陽尚柔，故辭緩； 二與五應，五居尊位，勢不可犯，故辭急。 

況五之畜二，非徒因其進而止之，殆將尚其賢而用之也。

蓋時有盛衰，勢有強弱，有不可已者，學《易》者所宜深識焉。

【占問】

*   問戰征：若銳意競進，防有轍亂旗靡之禍，致一敗而不可復收，惟以退為進，斯無尤矣。
*   問營商：凡有貨物，宜早脫售，雖無大利，亦無耗失。
*   問家宅：必是破敗舊家，唯其能退然自守，家業自有復興之象，故無尤矣。
*   問功名：宜待時，毋躁進也。
*   問婚姻：［小畜］三爻「輿脫輹，夫妻反目」，是不吉也；此二爻得中，與五相應，五居尊位，必是貴婿，大吉。
*   問疾病：定是腹疾，一時難癒，然無害也。
*   問六甲：生男，防有足疾。
*   問訟事：敗而復和。

【占例之199】

親友某縣人某來，請占氣運，筮得［大畜］之［賁］。

爻辭曰：「九二，輿說輹。」

斷曰：

此卦內卦乾天，剛健銳進，外卦艮山，鎮定不動，以山畜天，故曰［大畜］。

在今政府，非不欲登進人才，亦知浮躁者非大器，急切者無實功，是以抑制而不用也。

而一時急於求進者，或互相標榜，或高自議論，干謁公卿，奔走形勢，梯榮乞寵，無所不為，當途益以此輕之矣。

今九二能察時之不可，而退然自阻，謂之「輿脫輹」。

「輿」者、所以載物而行也，脫其輹，示不復用，所以甘自晦藏，以待其時之至也，
故曰「中無尤」。

某聞之曰：爻辭適合我意，願從此占。果大得便宜也。

【占例之200】

占明治三十年(1897)國家財政，筮得［大畜］之［賁］。

爻辭曰：「九二，輿說輹。」

斷曰：

此卦以山之小，畜天之大，上卦一陽，畜止下卦三陽，足見其畜之大也。

今占財政而得此卦，［乾］為金，故主貨幣，［艮］為山，故主藏蓄，
九二［坎］爻，［坎］為車，故曰「輿」。「脫輹」者，示不用也。

我國古來所有貨幣，不出一億之外，
開港以來，購入兵杖、器械、船舶諸物，雖一時去出現金繁多，
賴政府理財得人，漸得復舊時之款。
征清之役，民間募集一億五千萬公債，其不足者，以政府預備金充之，
戰勝之後，受取償金三億五千萬元。

窺測宇內形勢，強國合縱，分割弱國，不得不擴充軍政，乃以其償金，充備軍資。
在政府固出於不得已也，而在人民之願望，以為獲此巨償，專以擴張軍備，並賞恤戰士，
既不能清償國債，又不能振興商業，雖銀行之貸出稍寬，而子利仍復騰貴，
則百業之進，終被抑止，人民頗為失望。

此即內卦［乾］天，為外卦［艮］山畜止之象也。
辭曰「輿脫輹」，輿之脫其輹，而不能進，猶金之別有需蓄，而不能應民之用也。

政府之設施如此，可謂得其中矣，故《象》曰「中無尤也」。

本年之財政，中止貨幣之運轉，為商工困難之占也。

後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，良馬逐，利艱貞，曰閑輿衛，利有攸往。**

**《象****傳****》曰：利有攸往，上合志也。**

三辰在辰，上值軫，軫主車駕，故有「馬」、有「輿」、有「衛」。
又三為坎中，［坎］為艱，故「利艱貞」。(/* ??)

此爻內卦為［乾］、［乾］為馬；「逐」，並進也。 
［乾］ 畜至三，其德已成，可以進矣，故其象為「良馬逐」。

「閑」、習也；「衛」、所以防不虞。［艮］在外為止，即「輿衛」之象。
三之應在上，上處「天衢」之亨，途徑大通，進行無阻，而猶必以艱貞自惕。
如調馬者，雖馳騁自得，猶必「曰閑與衛」，乃可以「利有所往」。 
《象傳》曰「上合志也」，此正畜極而通之時也。

夫善騎者墜，善泳者溺，當此得意之日，故最宜戒慎，平常猶此，況［大畜］之時乎！

「良馬」以見銳進之義，「輿」以明徐行之象，
逐馬而繼以輿衛，銳進徐行之兩義，當參觀而得之。

【占問】

*   問戰征：有馬到成功之象，然必先臨事而懼，斯無往不利也。
*   問營商：三爻與應合志，是必賣買同心；曰「良馬逐」，是必貿遷快捷；曰「利艱貞」，是雖遇險無虞也。大吉。
*   問功名：有雲霄得路之象。
*   問家宅：必是勤儉起家，目下履當其位，家業日進，猶能安不忘危，故無往不利。
*   問婚姻：三以上九為應，上九處畜之極，是全盛之象，占婚媾而得此爻，男女合志，大吉之兆。
*   問疾病：宜謹慎調養，可保無虞。
*   問六甲：生男。

【占例之201】

余一日訪友人某氏，某氏謂曰：
「吾嘗約購駕車良馬，今日當必有牽而來也，謂占馬之駿駑如何？」筮得［大畜］之［損］。

爻辭曰：「九三，良馬逐，利艱貞，曰閑輿衛，利有攸往。」

斷曰：

此卦內卦為［乾］，［乾］為馬，又乾健也，知此馬必健捷善馳。
然不諳駕馭之術，御之亦難，故曰「日閑輿衛，利有攸往也」。
語未畢，有牽馬者至，揚言曰：「此馬剛健疾馳，是良馬也！」
友人見之，即欲鞭策一試，適前岸繫舟，轟然有聲，馬遂驚逸，馭者盡力制之，不止，
逡巡倒行，遂落溝中，友人見之大驚，不復購售。

【占例之202】

某縣士族某來，請占氣運，筮得［大畜］之［損］。

爻辭曰：「九三，良馬逐，利艱貞，曰閑輿衛，利有攸往。」

斷曰：

［乾］在［無妄］為天德，在［大畜］為賢才，士惟法［乾］而後才德備。
法［乾］則行健而進銳，進銳者恐不能致遠，必「利艱貞」，而其識深，必受抑止，而其氣定。
如良馬之性，必先顛躓，而後馳驅始受範也，故曰「良馬遂，利艱貞」。

今占時運，而得此爻，知其人必抱有用之才，足荷艱鉅之任者也。
《象傳》曰「利有攸往，上合志也」，可見目下時運已至，可以乘時得位也。
爻曰「日閑輿衛，利有攸往」，「衛」，守衛也，所以備不虞、示威武也。
意者其將任守衛之職乎？

後此友果任某警部。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，童牛之牿，元吉。**

**《象****傳****》曰：六四元吉，有喜也。**

六四爻辰在丑，丑為牛，四得［艮］氣，［艮］為童，故曰「童牛」。

以四畜初爻，動而體離，［離］為童牛，牛謂初九也。

「牿」，《說文》云：「牛馬牢也」，引《書‧費誓》：「今惟牿牛馬。」

［大畜］錯卦［萃］，［萃］「用大牲吉」，童牛，祭天之牛也。

《禮記》：「郊特牲」，牛用犢貴誠也。
《周禮》：「充人祀五帝之牲牷，繫於牢。」
鄭注：「牢，閑也」，必有閑防禽器觸嚙。

童牛繫之於牢，備郊祀也。

「童牛」謂初九，為之「牿」、四也。

初陽最稚，始進而即閑之，如「童牛之牿」，牿之使不抵觸，故吉而有喜也。

夫天下之事，防未然者易為力，制已然者難為功，逆折其方長之奸，潛消其未萌之逆，
則上不勞禁制、而他自行，下不傷刑誅、而奸自止。 

初陽尚微，剛暴之習未成，六四畜之，所以不勞力也。

「元吉」者，柔以制剛，剛不敢犯，畜之盛也，喜莫大焉。

【占問】

*   問戰征：有強鄰壓制小國之象，幸四與上相應合志，得以保全。有喜。
*   問營商：爻曰「童牛」，謂初陽也，意以貿易新出，時貨為利。
    「牿」謂牢也，意以畜積固藏為利，故曰「元吉」。
*   問功名：六四辰在丑，上值斗，石氏曰：「斗，將相爵祿之位。」
    又：「丑，土也，其禽為牛。」
    孔子曰：「犁牛之子，騂且角，雖欲勿用，山川其舍諸。」
    蓋「童牛」者，祭天之牛也，其必進用也明矣，故《象傳》曰吉而有喜也。
*   問家宅：［乾］為門，［艮］為庭、為廬、為居、為舍，皆有家宅之象。
    「童牛」者，謂初九也，牿之者、四也。
    初九者，陽之初也，必是初造之宅，為四所特；必門前途徑有阻，不能進行。
    然終必亨通，故曰「有喜」。
*   問疾病：曰「童牛」者，意必老牛舐犢，災在幼子。
*   問六甲：生男。
*   問婚嫁：四在丑，丑上值牽牛；四應初九，初九辰在子，上值女。曰童牛，必是少年結姻，大吉。
*   問訟事：「童牛之牿」，《說文》云：「牿，牛馬牢也。」恐有囚牢之災。
    至上九曰「天衢亨」，當解脫而有喜也。

【占例之203】

余有攝綿土製造所在愛知縣下熱田，其支配人來，
請占明治二十三年(1890)攝綿土販賣之商機，筮得［大畜］之［大有］。

爻辭曰：「六四，童牛之牿，元吉。」

斷曰：

六四辰在丑，丑土也，艮為手，又為厚，是能以手練成厚實攝綿土也。
原來此物密合石灰與黏土，燒為粉末，入之水中，積久而成，凝固如石。

今占得［大畜］，明明示我畜貯之象，可知今年此物淹滯。

依六四爻辭曰「童牛之牿」，「牿」謂牛馬之牢，畜之以防其逸，
則知此物宜畜之於庫，至明治二十五年以待價也。
為上九「何天之衢，亨」，乃可通用自在也。

後果如余占。

【占例之203】

占明治三十一年(1898)，韓國與俄國之交際，筮得大畜之大有。

爻辭曰：「六四，童牛之牿，元吉。」

斷曰：

此卦內卦為［乾］，外卦為［艮］，占韓國與俄交際，當以韓為內卦，俄為外卦。

乾陽欲進，為艮止所畜，明示以韓欲求進，為俄國所畜止也。

六四曰「童牛之牿」，童牛者，初陽也，牿之者，四也。

童牛而入於牿，欲進不得，韓之為俄所止，其象更明。

目下俄國公使，蔑視韓廷，以大國之威力畜止之，
恰如施童牛之角以橫木，謂之「童牛之牿」也。

韓若於今不為之計，至西伯利亞鐵路成後，恐不可保其全也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，豶豕之牙，吉。**

**《象****傳****》曰：六五之吉，有慶也。**

五為二之應，九二［坎］爻，辰在子，上值室。

《廣雅》云：「營室曰豕。」，又《說文》：「亥為豕。」 《分野》略云：「自危十六度，至奎四度，於辰在亥，為陬訾，謂之豶豕。」 戌亥，［乾］位也，則豕屬［坎］、亦屬［乾］。 「豶」，《爾雅》釋器：「豶，豕子，豶豕么幼。」 郭注：「俗呼小豶，為豕子。」 

六五爻辭曰「豶豕」，蓋指九二而言，九二［乾］陽尚稚，故曰「豶豕」，猶童牛之屬初九也。

「牙」，鄭讀為「互」，《廣韻》「互」字下注云：「俗作牙」，
是昔人以「牙」為「互」，後人轉而作「牙」，誤也。

《周禮》修閭氏掌比國中宿互柝者，注云：「互，謂行馬，所以障互禁止人也。」

「互」亦通「枑」，《【音勻】會》:「枑者，交互其木，以為遮攔。」正合「止畜」之義，
與初爻牿為牛馬牢，其義相同，皆所以禁止其驟進也。

五爻居尊位，為民士之所歸向，下應九二，
九二之士，能脫輹潛修，畜養其德，待時而動，斯喜在一人，慶在天下，是以吉而有慶也。

【占問】

*   問戰征：豕屬坎，又屬亥，是必在坎險濕澤之處，最宜畜意禁止，以防敵軍豕突。能謀而後動，自然獲吉。
*   問營商：互，有互市之義，謂財物交互成市，正合近時通商之象。
    「豶豕」謂小豕，譬如初次貿易，資本尚微，能受畜止，乃吉。
*   問功名：此必年少求名，未免躁進，宜知自止，故曰「豶豕之牙，吉」也。
*   問家宅：豕屬亥，水也，前必有二水，交互而流，是以吉也。 
*   問疾病：六五辰在卯，東方為木，又豕屬亥，亥為水，是必木旺水虧之症，宜自節止調養，方能有慶。
*   問六甲：生女。
*   問婚嫁：六五爻辰在卯，為兔，五應二，九二爻辰在寅，為虎，寅卯相合。
    爻曰「豶豕」，豕屬亥，亥與寅卯，木水相生，皆得制伏，大吉。 

【占例之205】

明治二年(1869)，友人某來，論時勢曰：
「今箱館平定，天下安靜，朝廷選拔各藩俊士，登用人才，整理政務。
承兵馬倥傯之後，各藩士集合在官，未免互爭權力，致生紛擾之患。請占其形勢如何？」
筮得［大畜］之［小畜］。

爻辭曰：「六五，豶豕之牙，吉。」

斷曰：

此卦下卦為［乾］，指各藩士族，上卦為［艮］，指政府也。
下卦剛健，勢欲銳進；上卦政府，將止其躁進，復給以祿養，是［大畜］之義也。

當此兵馬倥傯之後，各藩士族，始膺奉給，
謂九二之乾陽尚稚，故曰「豶豖」，六五能畜止之，使不突進。

「牙」，謂遮攔，有止畜之義也。
猶言英才能隱居潛修，養成大器，故《象傳》曰：「六五之吉，有慶也。」

後果如此占。後友人每相與會，談及此占，未嘗不感服也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，何天之衢，亨。**

**《象****傳****》曰：何天之衢，道大行也。**

「衢」者、四通八達之道，「天之衢」者、猶曰「天路」也，謂曠達而無障蔽，以喻其通也。

按：上九［艮］爻，位近丑，上值牛，
《文獻通考》：「牛七度，日月五星之中道，其北二星，主道路」，故曰「衢」。

又［乾］為天，［艮］為路，故曰「天衢」。

「何」作「荷」，「荷天之衢」，猶《詩》所云：「荷天之休」「荷天之寵」也。

此卦四畜初，五畜二，上畜三，上為卦主，所謂「剛上而尚賢」者是也，
故《象傳》曰：「道大行也。」

蓋［艮］之畜，非畜之使不行，正畜之以成其才，大其畜，即所以大其行也。

畜極則通，通則為泰，此爻之所以變即為［泰］也。

【占問】

*   問戰征：上九爻辰在戌，上值奎、婁、胃，奎象白虎、主兵，婁星主興兵聚眾，胃星主征誅，皆軍事也。
    爻曰「荷天之衢」，言旌旗載道，一戰成功，故《象》曰：「大道行也。」
*   問營商：上應三，三曰「利艱貞」。知當時貿易尚多艱苦。
    至上為［畜］之極，畜極則通，故曰「荷天之衢，亨」，即三所云：「利有攸往」者是也。
    《象》曰「道大行」是必大獲其利。
*   問功名：爻曰「荷天之衢」，是即可謂青雲得路之時也，大吉。
*   問家宅：爻曰「荷天之衢」，街大道也，知此宅必在大道之旁。
    「荷天」者，得天之佑也。 「亨」吉也，其宅必吉。
*   問六甲：生男。
*   問婚嫁：想是天作之合，吉。

【占例之206】

明治十四年(1881)，應某貴顯之召，占國會開設，請願成否，筮得［賁］之［大畜］。

就［賁］之卦象推施今日之政略，知五年之間，國家無事；
自明治十九年以降，迄明治二十四年，此五年，值［山地剝］，有不祥之兆。
故余活用［賁］之二爻，變為［大畜］以述現今政略，推至明治二十年，正當［大畜］上爻。

爻辭曰：「上九，何天之衢，亨。」

斷曰：

［大畜］一陽止上，藏畜三陽於中，
謂昔剛壯健行者，今以備歷艱辛，通曉時勢，不復須畜止也。

［艮］山變為［坤］地，四通八達，無不豁然而開通，
恰如天衢之廣闊無礙，謂之「荷天之衢，亨」。
明治二十年當此爻象，知鐵道之建築，必可盛行也。

後至明治二十年，果全國人心，皆傾向鐵道，株券流行，建築自駸駸日盛也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
