《高島斷易》30-離

[![=30離為火](http://upload-images.jianshu.io/upload_images/6831688-0f8eb325d9699b24..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000032) 

［離卦］二陰四陽，上下一體，［離］者，偶象也。

奇實陰中，積而成［坎］；偶分陽中，兩而為［離］。

水資始，火資生，水化氣，火化形，故「地二生火」。

火者，其象為偶；奇離成偶，偶兩成［離］，是故善離莫如火。

火一星也，［離］為火炬，遇物而皆焚；
人一心也，［離］為萬應，觸處而皆通。

惟火中虛，虛則能［離］也。

**離，利貞，亨。畜牝牛，吉。**

**［坤］二成［離］，陰虛內合，卦體主柔；
柔則近於不正，不正則不亨通，故利在行正，乃得亨通，是以「亨」在「利貞」之下也。**

**按：他卦皆言「亨利貞」，［離］獨先言「利貞」，而後「亨」。
蓋［離］內柔外剛，不得其正，始雖通，終必塞矣，故利在貞，貞而後乃亨也。**

**「畜牝牛吉」者，［離］為［坤］之子，
［坤］為牛，［離］亦為牝牛，牝牛柔順，得［坤］之性。**

**六爻陰為牝，二五在中，以陽包陰為畜。
牝牛不中、犠牲之用，利在孳生，故曰：「畜」。**

**［離］由［坤］二成，［坤］曰：「牝馬」，牝馬利在行遠，故取其貞。**

**［離］曰：「牝牛」，牝牛利在生息，故不取其貞也。**

**［坤］資生，［離］為火，火生土，牛、土性也，有生息不已之象，
故曰：「畜牝牛吉」。**

**《彖傳》曰：
離，麗也。
日月麗乎天，百穀草木麗乎上，重明以麗乎正，乃化成天下。** **柔麗乎中正，故亨，是以畜牝牛吉也。**

**［離卦］上下皆火，以取「明兩作離」之象。**

**「離，麗也」，［離］為火，火之為物，有氣而無形，著物而顯其形。**

**夫物莫不有所麗，「本乎天者親上」，則麗於天；「本乎地者親下」，則麗於地。**

**日月之在天，百穀草木之在地，其明象也。**

**「重明」者，重［離］也，［離］以中虛而明，得正明之體，
六二為［離］之主爻，五因而重之，與二相附以成其明，故曰：「重明以麗乎正。」**

**惟其所麗者正，故得向明而治，化成天下。**

**「柔麗乎中正」，謂六二也，六二以柔處柔，中而又正，得所麗也，故亨。**

**［離］互［巽］［兌］，［兌］辰在酉，上值昴，昴南有星曰天苑，主畜牛馬。**

**苑西有芻槁六星，主積草以供牛馬之食，故曰：「畜牝牛。」**

**牝牛性柔，待人芻牧，其麗無心，無心之麗，正之至也，正故吉。**

**麗夫天地，亨之大，牝牛之畜。亨之小，舉小大而麗之，用悉賅矣。**

**以此卦擬人事，［離］以中虛而成。
人心亦中虛，故［離］為火，人心亦為火；離取明，人心亦取其明。**

**火本無質，有所麗而焰生，心亦無形，有所麗而神發。**

**是以麗於目則為視，麗於耳則為聽，麗於口則為食，麗於身則進退周旋皆是也。**

**人心莫不有麗，然麗道則正，麗欲則邪，麗德則中，麗利則偏，
邪而偏者必塞，中且正者乃亨也。**

**由其心之所存，發而為事，則所麗者，皆得其正矣。**

**由一人之心，而及之眾人，則天下無不化矣。**

**蓋人心虛則靈，靈則明，明則通矣，而其所以虛而能靈，在得乎柔之正耳。**

**［離］之為卦，柔居其中，以二剛包一柔，即以二剛畜一柔。**

**凡物性之柔者唯牛，牝牛則柔认又柔也，最為易畜。**

**［離］以二畫得［坤］柔，
故［坤］曰「牝馬」，［離］曰「牝牛」，義皆取其柔也。是殆教人以牧畜之事也。 **

**以此卦擬國家，上卦屬政府，下卦屬人民，
［離］為火，火炎上，則威德皆出於上；［離］又為孕，孕能育，則下民皆受其養。**

**［離］以二為主位，五為尊位，二五皆陰，上下同體，足見君臣一心，朝野合志。**

**「離者，麗也。」麗於物而始彰，
「在天垂象，在地成形」，皆因所麗而顯，國家之治象，亦猶是焉。**

**麗於政令，則象魏之懸書也；麗於刑罰，則虎門之讀法也。**

政者、正也。
麗苟不正，則刑罰不中，而民多怨謗；
麗而得正，則政教乃亨，而民皆感化矣。 教化之行，由近而遠，化及天下，即可由此而贊也。

「畜牝牛」者，畜其柔也。

牧畜牧民，其道本同，
孟子所云：「受人之牛羊而為牧之」者，大旨本為牧民者，發也。
知夫此，而治道得焉。

**通觀此卦，［離］得［坤］二，［坎］得［乾］二，天地之用，莫要於水火。**

**文王《序卦》始［乾］［坤］，中［坎］［離］，
以二卦為天地之中氣，上承［乾］［坤］，下啟［咸］［恆］者也。**

**蓋以［坎］之中實為誠，以［離］之中虛為明，誠明者，易理之妙用，聖人之心學也。**

**明之本在身，其用在國家。**

**［離］者，火也，今試以飛螢視燭火，則燭火明也；以燭火視列星，則列星明也；
以列星視日月，則日月明也。**

**故一曲之學，猶飛螢之明也；文學之士，猶火燭之明也；
賢人之學，猶列星之明也；聖人之學，猶日月之明也。**

**聖人之明，其存也無瑕，其運也無間，明之至也。
夫明由虛生，中實者必暗而無光；明以柔著，過剛者必發而遂滅。**

**［離］之卦，中虛而柔，柔得其正，聖人以火食化天下，而天下化之，
［離］之用正，［離］之道亨矣。**

**就六爻而推論之，初爻為始，如火之始燃也，始宜「敬」，故得「無咎」。**

**二爻居中得位，如日之方中也，［離］色黃，故曰：「黃離，元吉。」**

**三爻處內卦之終，其明將沒，如日之將夕也，哀樂失常，故凶，此為內三爻也。**

九四介內外二火之間，火勢為炎，上卦多為凶，九四適值其位，故有「突如其來」之禍，
「焚」、「死」、「棄」，皆言其凶也。

六五得中居尊，為外卦之主，［離］至五，以日言為重光，是大人繼明久照時也。
憂盛防危，勵精圖治，是以吉也。

上九處明之終，［離］道已成，化乃天下矣。

其有梗頑不化者，不能不以干戈從事，是以征伐濟禮樂之窮也。

殲厥魁，舍厥從，所謂王者之師也，有何咎焉！此為外三爻也。

統之，［離］之全卦，以二五兩偶，內外相應，二得履盛之方，
五凜保泰之懼，至中至正，均獲其吉。

《大象》所謂「大人以繼明照乎四方」，二五兩爻得之矣。 

**《大象》曰：明兩作，離，大人以繼明照乎四方。**

「明兩作」者，內外兩［離］之象。

［離］者，日也，然不曰「日」而曰「明」者，以天無二日也。

［離］者六畫，重［離］之象。
日月之明，終古不忒，大人之明，四方畢照，辨忠邪，知疾苦，燭幽側，處久長。

大人以德言，乃王公之稱，有與天地合德，與日月合明者也。

「繼明」云者，內卦之［離］，繼以外卦之［離］，即「明兩作，離」之義也。

明之功不繼，則有時而昏，故必如《大學》之稱「明明德」，《湯盤》之云「日日新」，
可以向明出治，光被四方也。 

【占問】

*   問戰征：克敵者宜用火攻，防敵者亦宜備火攻，「兩作」者，恐前後一時俱焚。
*   問營商：想營業定是近火，或運辦硫黃，或創設電火，或製造火柴等業，皆利。
*   問功名：［離］為目，可有榜眼之兆。
*   問家宅：此屋必係新造，前後開通，窗戶生明，屋外四圍空闊，是巨室貴人之宅也，吉。
*   問婚姻：此非原配，必是繼妻；夫家定屬貴室，非尋常百姓之偶也。
*   問六甲：生女。
*   問疾病：熱勢其重，恐一兩日內即防神魂離散。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，履錯然，敬之，无咎。**

**《象****傳****》曰：履錯之敬，以辟咎也。**

初爻為內卦之始，如日之始出，黎明乍起，為作事謀始之時也。

「履」，踐履也。「錯然」者，謂應酬交錯也。
當至紛至沓來，而不以敬將之，必致動輒得咎矣。

［履卦］曰：「履虎尾」，履而知懼，故曰：「吉」；
此卦曰：「履錯然」，履而能敬，故「無咎」，其「履」同矣。
夫禍福每兆於幾微，始而能謹，斯終必無禍，
所謂君子敬而無失，得者得此旨也。

《象》曰：「履錯之敬，以避咎也。」，夫人以身接物，不必居功，最宜避咎，
避之之道，唯在居敬而已矣。 

【占問】

*   問戰征：初爻為始，是三軍始行，旗轍交錯之時也。
    「敬」者，即所謂臨事而懼之意。戰，危事也，慎重持之，或可免咎也。或曰邪行謂錯，宜從橫路進兵。
*   問商業：必是新立之業，初九爻辰在子，北方屬水，卦位居南屬火，想是南北生意，一時難許大利，要可無咎。
*   問功名：《詩》云「他山之石，可以攻玉」，蓋言得助而成也。
*   問家宅：［履卦］云：「履道坦坦，幽人貞吉」，是宅必在大道之旁，吉。
*   問六甲：生女。

【占例之235】

友人某來占氣運，筮得［離］之［旅］。

爻辭曰：「初九，履錯然，敬之，无咎。」

斷曰：

［離］者，火也，火之性炎炎而上，
其功在明，其用足以取暖，又足以烹調，是人世不可一日無者也。

以人身配之，火為心魂，有心魂乃有知覺，有知覺乃可謀為萬事。

今占得初爻，知心為謀事伊始。
然火之為功甚大，火之為禍亦甚烈，當其始燃，最宜謹慎小心，
苟一不慎，初與四應，延及四爻，則「突如其來」，咎莫大焉，故戒之曰「敬之無咎」。

足下占得此爻，宜知所畏懼焉。

凡爻象一爻一為一年，三年後正當四爻，尤宜謹慎，至四年則吉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，黃離，元吉。**

**《象****傳****》曰：黃離，元吉，得中道也。**

二爻以陰居陰，為［坤］二成卦之主，位處中正，
《彖傳》所謂「柔麗乎中正」者，即指二爻也。

［離］為黃，故曰：「黃離」，
黃者、中色，［離］者、文明，居中而處文明，是以「元吉」也。

《象》曰：「得中道也」，
［離卦］六爻，唯二爻以一柔居二剛之中，中而且正，
《象》曰：「得中」，不言正而正在是焉。

【占問】

*   問戰征：［離］二變［大有］，［大有］《象傳》曰：「大車以載，積中不敗也。」
    「大車」，謂兵車；黃，中之色也；「積中」者，謂中營軍糧充實；
    「不敗」者，謂兵士勇健，得以獲勝也。故吉。
*   問營商：［離］屬南方之卦，經營利在南方；黃為土，土生木(/*?)，又利在土木。
*   問功名：［離］位在什，上值文昌，有文明之象，功名必顯。
*   問家宅：［離］為火，土色黃，火之子，喻言其家得有令子，能振起家聲。吉。
*   問婚姻：二爻以陰居陰，位得中正，主夫婦順從，佳偶也。
*   問疾病：必是內火鬱結中焦之症，宜涼解之。無咎。
*   問六甲：生女。 

【占例之236】

某來請占某貴顯，筮得［離］之［大有］。

爻辭曰：「六二，黃離，元吉。」

斷曰：

［離］為火，又為日，得其柔暖之氣，自足噓枯回生，有煦育萬物之象。

今占得六二，二爻與五相應，五為尊位，知其某貴顯輔翼至尊，君臣合德。

［離］有文明之德，黃屬中央之色，知必能握中圖治，化啟文明也，故曰「黃離元吉」。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，日昃之離，不鼓缶而歌，則大耋之嗟，凶。**

**《象****傳****》曰：日昃之離，何可久也？**

九三以陽處陽，是由明入晦之象，故曰：「日昃」，反者，日之將傾也。

「缶」，即盎，腹大而斂口，［離卦］上下奇而中偶，形似缶，故象取缶。
［坎］日：「用缶」，［坎］中實，則用以盛酒；［離］中虛，則鼓以節樂。 「不鼓缶而歌」，必歌無節也。

［離］互［兌］，［兌］屬正西，日出東入西，日薄西山，謂衰年暮景，故象取「大耋」。

八十曰「耋」，三爻居二卦之中，猶年在半百，未可云大耋也。

「嗟」，悲歎聲，謂未老而歎其老也。
其歌也，樂失其節，其耋也，哀失其常，哀樂無時，致神魂顛倒壽命不永矣，是以凶也。

《象傳》曰：「何可久也。」謂若此之人，忽歌忽嗟，乃天奪其魄也，安能久乎？

【占問】

*   問戰征：「日昃」，日將夕也。軍中長歌浩歎，皆失紀律，不吉之兆，尤防敵兵夜襲。
*   問營商：《周禮》地官司市：「大市日昃而市」，謂大市交易繁多，至日晨始集市。
    爻曰：「日昃之離」，是日昃後而散也。市區擾雜，或歌或嗟，哀樂無度，必傷正業，宜戒。
*   問功名：恐老大無成，徒自悲耳。
*   問婚姻：鼓缶而歌，難望偕老，凶。
*   問六甲：生女，難育。 

【占例之237】

友人某來曰：「余將娶某女，請占其凶。」筮得［離］之［噬嗑］。

爻辭曰：「九三，日昃之離，不鼓缶而歌，則大耋之嗟，凶。」

斷曰：

爻辭曰：「日昃之離」，離，離散也，「日昃之離」，謂婚後而復離也。
「鼓擊而歌」，憚亡也；不鼓而歌，非憚亡，必生離，「大耋之嗟」，是歎其不得偕老也。

此婚不成為上，成則離散，不吉之兆。

後友人不信此占，媒娶成婚，未幾因家門不和，又復離散，果如所占云云。

【占例之238】

明治三十年(1897)，占我國與法國交際，筮得［離］之［噬嗑］。

爻辭曰：「九三，日昃之離，不鼓缶而歌，則大耋之嗟，凶。」

斷曰：

［離］為甲，為刀，為失，皆主戰兵器也；離亦為火，又足備火炮之用。

今占法國交際，而得三爻，是令我急備兵甲戰具也。

爻辭曰：「日昃之離」，「日昃」者，日將西傾，可見西土運旺之時。
「不鼓缶而歌，則大耋之嗟」，謂不當歌而歌，不當嗟而嗟，猶言措置失時也。

善謀國者，當即時修備，固不可自耽安逸，亦不必自示衰弱。睦鄰修好，以保永圖，斯為善也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，突如、其來如，焚如，死如，棄如。**

**《象****傳****》曰：突如其來如，无所容也。**

「突如，其來如」者，謂剛暴之禍，不可測度；
「焚如」者，謂如烈火之焚物；
「死如，棄如」者，謂其身滅亡，其名亦遂廢棄。

四爻處上下卦之間，下卦之火將熄，上卦之火又熾，火炎於上，其勢尤烈。

「突」，揚子《方言》，「江湘人謂卒相見曰突」，「突如其來」，是驟來而不及防也。

「焚如」，燒其廬；「死如」，毀其身；「棄如」，舉之而委諸溝壑也。

「焚如」，［離］火本象；四動體［艮］，［艮］為鬼冥門，故曰：「死如」。

又互［兌］，［兌］刑人，刑人於市，與眾棄之，故曰：「棄如」。

焚而死，恐而棄，其勢相連，其禍甚凶，以九四在二火相傳之際，是以兇焰如此。

《象傳》曰：「無所容也」，謂火焰逼近，無可容身也。

四與初應，初之火其咎可避，四之火猛，屋毀身亡，無地可容矣。

或曰「突」謂「灶突」，《漢書》所云：「其灶直突」之突。
「突如其來」者，所謂祭神如神在，恍惚而見其來也。

「焚如，棄如」者，謂灶神察其為惡，而降茲凶也。此又一說也。

【占問】

*   問戰征：有營壘被焚，槍砲暴烈之禍，來勢洶湧，緊宜慎防。
*   問營商：有人財兩亡之禍，宜藏身退避，或可免也。
*   問功名：有唾手可得之勢，但位名愈重，得禍尤烈，不如隱退。
*   問家宅：舊說以「突」為不孝子，此家必生逆子。「焚」「死」「棄」，皆言逆子之罪也。
*   問婚姻：四動體［艮］，［艮］為鬼冥門，又［離］互［兌］，［兌］為刑人，此婚大不吉利。
*   問六甲：生女，必不育。

【占例之239】

明治二十三年(1890)春，友人某來，請占本年氣運。筮得［離］之［賁］。

 爻辭曰：「九四，突如、其來如，焚如，死如，棄如。」

斷曰：

九四在上下二火之間，下火將熄，上火復燃，火炎上，故［離卦］以四爻為最凶。

今占氣運，而得四爻，四爻以陽處陰，外剛內柔，位不中正，主有陰險邪僻之徒，撥弄其間。
初若不覺，及其勢燄一熾，「突如其來」，不特禍延家室，而身肌髮膚，并受其殃，
如火之燎原，有不可撲滅者矣，謂之「焚如，死如，棄如」。
足下宜謹防小人，毋為飼犬而嚙手也。

某氏素性柔弱，不甚介意，委用親族少年，不料妄作妄為，既凶且毒，
某氏家產，因人傾敗，禍又未已，某氏始為悔悟，亦已晚矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，出涕沱若，戚嗟若，吉。**

**《象****傳****》曰：六五之吉，離王公也。**

六五為外卦之主，得中居尊，與二相應，《象傳》所謂「大人繼明」久照，即指五爻也。

［離］為目，自目出者曰涕，故曰：「出涕沱若。」

又［離］互［兌］為口，嗟是口之暗聲，故曰：「戚嗟若。」

所謂「若」者，是未當「出涕」而有若「出涕」，未當「戚嗟」而有若「戚嗟」，
蓋形容憂傷之情狀也。

九三樂盡悲來，「大耋之嗟」，則為凶兆。

九五憂盛慮危，所謂「先天下之憂而憂，後天下之樂而樂」，故吉。

《象傳》曰：「離，王公也。」九五為王公之位，故云。

【占問】

*   問戰征：據爻辭「沱若」「嗟若」，有臨事而懼之意。
    戰、危事也，能懼則能謀，能謀則可以制勝矣，故吉。
*   問營商：此經營必是王家商務公業，非下民私計也。故曰「離、王公也」，其業亦必由辛苦艱難而成。
*   問功名：位至宰輔，極貴極顯，然一身憂勞倍甚，如武侯之鞠躬盡瘁，乃吉。
*   問婚姻：此婚事極貴，然有先號咷而後笑之象。
*   問六甲：生女，防難產，終吉。

【占例之240】

占某豪商時運，筮得［離］之［同人］。

爻辭曰：「六五，出涕沱若，戚嗟若，吉。」

斷曰：

五居尊位，在國為一國之君，在家為一家之主，在鄉為一鄉之望也。

爻辭所云「出涕沱若，戚嗟若」，謂能先事預謀，防危慮盛，百計圖維，以期萬全者，
此非老成練達者不能也。

足下占得此爻，可知足下歷嘗艱苦，在平時悲泣號歎之狀，不知若何哀切者；
亦由此繼明之德，足以察識事機，而能保守家業，不為親族少年所得欺瞞也。故吉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，王用出征，有嘉，折首，獲匪其醜，無咎。**

**《象傳》曰：王用出征，以正邦也。**

「王」者，指六五，「用」者，指上九也。［離］為兵戈，故用以「出征」。

「首」者、首惡，「醜」者、類也；「嘉」者，賞其功也；
所嘉者，在折其魁首，而不及醜類，《書》所謂「殲厥渠魁，脅從罔治」者是也。

九三居下卦之上，與上為敵，不順王化，殘害民生，
上九於是奉命出師，以除天下之害，獲其首惡，誅而戮之，其餘黨類，皆從赦免。

此誠弔民伐罪，王者之師，復何咎焉！

《象傳》曰：以正邦也。謂如湯之征葛伯，文王之伐昆夷，唯在勘亂以安邦，夫豈好為窮兵哉！

【占問】

*   問戰征：觀爻辭已明示矣。王者之師，不妄殺人，斯道得焉矣。
*   問營商：販售貨物，宜選取上等佳品，不取低劣，乃可獲利。
*   問功名：必膺首選，吉。
*   問疾病：「折」，夭折也，不利。
*   問六甲：生女。

【占例之241】

明治七年(1874)三月，佐賀亂，朝廷將發師征討。

有陸軍大佐某，同中佐某來，謂曰：「今將出師，請為一占」。筮得［離］之［豐］。

爻辭曰：「上九，王用出征，有嘉，折首，獲匪其醜，無咎。」

斷曰：

爻辭所云「王用出征」，適合今日之事也。

在佐賀亂黨興叛，其中必有主謀，既所謂「魁首」，是乃亂之首，罪之魁也，罪在不赦；
一時響應而起，皆脅從之徒，是醜類也。

今以佐賀啟叛，命師往征，在我皇上神機廟算，素以不嗜殺人為心，
必將布告天下，謂構兵倡亂，罪在一人，寡人誓必取而戮之，餘無所問。
有能擒獲渠魁者必膺上賞，與爻辭云「有嘉折首，獲匪其醜」，如出一轍焉。

按上與三相應，上為王師，敵必屬三，三爻曰：「日冕之離，何可久也」，
知此番行軍，定卜馬到功成，不數旬而戡定矣。

後果未匝月，而渠醜受誅，佐賀遂平。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
