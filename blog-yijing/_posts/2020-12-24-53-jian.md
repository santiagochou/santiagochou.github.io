《高島斷易》53-漸

[![=53風山漸](http://upload-images.jianshu.io/upload_images/6831688-7ca14bf4ec610ebf..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003536) 

《序卦傳》曰：「艮者，止也。物不可以終止，故受之以漸。漸者，進也。」

為卦［艮］下［巽］上，
［巽］為風、為木，［艮］為山，風善入，木易長，有進之象；
山則止而不動，欲進而為山所止，是以其進不速也。
《正義》曰：「凡物有變移，徐而不速謂之漸。」此卦之所以名「漸」也。 

**漸，女歸吉，利貞。**

［漸］反為［歸妹］，其象同取於女，
［歸妹］之少女，以悅而歸，不如［漸］之長女，以順而歸也。

以順而歸，則媒妁言之，父母命之，及長而字，則漸而來，得其正也，故曰「女歸吉。」

［艮］男［兌］女，其卦曰［咸］，以男娶女也，故先誡以「利貞」，而曰「娶女吉。」

［漸］以［艮］男［巽］女，以女歸男也，故先日「女歸吉」，而後告以「利貞」。

**《彖傳》曰：
漸之進也，女歸吉也。** **進得位，往有功也，
進以正，可以正邦也。** **其位，剛得中也。** **止而巽，動不窮也。**

［漸］者，循序而進，以漸進也。
卦體三陰三陽，皆從［乾］［坤］來。［乾］父［坤］母，
［乾］三索成［艮］，為少男；［坤］一索成［巽］，為長女，故象取「女歸」。

女嫁曰歸，女子之嫁也，及時而字，納禮而往，漸之義也。

蓋女歸之吉，謂得其漸之進也；女正位乎內，男正位乎外，女進而得位，必得其正矣。

女以夫為家，故謂之歸，母之嫁女，則謂之往。「進得位」故「往有功也」。

［漸］與［蠱］上下易體，［蠱］之九二，進而為［漸］之九五，是為「得位」；
九居五，位爻皆正，是為「進以正」。

夫婦為王化之原，正家正國，皆基於此，故極其功效，「可以正邦也」。

「剛得中」，謂九五也。
「止而巽，動而不窮」，此合二體而言，以止為體，以順為用，
本［艮］之篤實，動而為［巽］之利市，故曰：「動不窮也。」

以此卦擬人事，卦名曰「漸」，卦義在「進」。

天下事無不貴進，而進要不貴迅速，而貴舒緩，舒緩之謂漸者。
自世好急功，而漸之道失矣，惟於「女歸」則猶存其漸之旨焉，故爻象獨取「女歸」。

男女為人倫之始，是人事之至要也。

按［屯］二曰：「女子貞不字，十年乃字。」
［歸妹］四曰：「歸有時」，五曰：「位在中」，
［家人］《彖傳》曰：「正家而天下定。」

凡《易》之言婚嫁，多以得時為正，得位為中，
由茲而往，足以成內助之功，即足開治國之基。

諸卦分言之，而獨以［漸］則合言之，以［漸］九五之吉，為剛而得中也。

為卦［艮］以止，［巽］以動，知止而進，其進有序，其用不窮，
所謂正一身以正朝廷，正朝廷以正百官，正百官以正天下，道不外是焉。
是皆有漸進而漸廣之用也。

以此卦擬國家，卦象專取「女歸」，六爻亦皆言男女配合之禮，殊於國家無關，
而《彖傳》則曰：「進以正，可以正邦也。」則知正國之道，基於正家矣。

《詩》云：「刑於寡妻，以禦於家邦。」此之謂也。

「漸」者，為言徐而不速，為政而曰勿欲速，亦取夫漸之義也。
國家之事，循序而進，教化之行，日進有功。
聖天子正位凝命，剛而得中，內而宮闈，外而邦國，罔不本身出治。

詩《樛木》《芣苢》之篇，知王化之行，皆本諸后妃貞靜之德，
由近及遠，漸推漸廣，汝濆江漢之間，無不風行俗美。
蓋其漸積而來者，有由矣。

雖《彖》辭首言「女歸」，而由齊家以及治國，道本無二致也。

「止而巽，動而不窮」者，就［艮］［巽］而括言之，
則［艮］為社稷，［巽］為誥命，皆可見其動之不窮也，夫豈第為女子於歸言哉！
唯在讀《易》者玩索而得之。

通觀此卦，卦本［乾］［坤］三四往來，
陰進而止乎四，九居五而得中，上六以陰居陰(/*?)，各得其所。

爻與［家人］同，而其所異者，初爻九六之別耳。
故［漸］在家則內外順，在國則上下安。

《彖》《象》取「女」，爻象取「鴻」，其卦為［艮］男［巽］女，迨吉於歸。

《詩》云：「弋鳧與雁」，是婚禮用雁之證也。

雁之初識時，女之歸待聘，漸之義也。

然鴻飛有序，知長幼之禮，其群有偶，原夫婦之別，其來有候，適寒暑之期，
是物之進而能漸者，莫如鴻焉。

是以六爻之象，其始棲息甚近，其終飛翔甚遠。
初言「干」，象其進之始；
二言「磐」，象其進之安；
三言「陸」，則非所安；
四言「木」，則始危而終安；
五言「陵」，則升天位之高；
上言「陸」，則出於人位之外。

而初之不得所安，無應而不能進也；
三之不得所安，無德而不能進也。 四乘剛有德，可安也；
上九過高，其德猶可則也；
二五以中正相應，是以獨得其吉也。

卦畫皆以奇先偶，象鴻飛有序。
下卦以一奇率二偶，上卦以一偶隨二奇，象鴻飛大者先小者隨。

陽大陰小，長幼之節，倡隨之禮，夫婦之道也。

六爻皆言漸，自初至上各有次序，實與《彖》辭漸進之義，足以相發明矣。 

**《大象》曰：山上有木，漸，君子以居賢德善俗。**

山上有木，以木在山，為得其所，猶女子以歸為得所。
君子法此象，觀木之由漸而長，非一時所可成，即知俗之由漸而善，非一時所能化。

要必先居德以為表率，使之漸仁摩義，而風俗自善。
古稱缺妻之賢，孟光之德，足以化俗，況士君子之躬居賢德者乎？
其化民成俗，固有日進而日善者也。
全卦皆取［巽］女，而《大象》獨稱「君子」，蓋［艮］為賢人，
故曰：「君子居賢德。」

要知君子與淑女，足為配偶，其德同，其化亦同也。
「善俗」，王肅本作「風俗」。「居賢德」，《本義》云「賢字衍」。 

【占問】

*   問時運：如木在高山，得逢春生發之象。
*   問營商：山藏貨財，木能生發，且［巽］為商，利市三倍，得此卦象，自必能逐漸得利也。
*   問功名：足膺賢才之選。
*   問戰征：防三軍前進，在深山茂林之處，有敵兵埋伏。
*   問婚姻：必是賢德淑女，是以「君子好逑」。
*   問家宅：必是德門仁里，君子居之。
*   問疾病：是木剋土之症，宜安居調養。
*   問六甲：望前生者男，望後生者女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，鴻漸于干，小子厲，有言，無咎。**

**《象傳》曰：小子之厲，義無咎也。**

鴻，水禽，來往有時，群飛有序。
相傳漢土婚禮用雁，取其飛行不亂，失偶不再，有女貞之象。

大曰鴻，小曰雁，鴻與雁一也。《彖》曰「女歸」，故六爻皆取喻於鴻。

「干」：水湄，鴻漸岸而得所棲，猶女適人而得所託。

但［艮］為少男，故稱「小子」，［巽］為長女，
一長一少，年齒相懸，未免于歸愆期，或有不測之變，是為「小子厲」也。

《說卦》「成言乎艮」，有言，為有成言也。

女子許嫁，唯憑媒妁之言，既有其言，不得以有變而渝，故曰：「有言無咎。」

初應在上，初與上爻，高下懸殊，即可見夫婦年齒，長幼亦懸殊。

女能待年不亂，守禮無失，無所為厲，復有何咎？
《象傳》以「義無咎」釋之，蓋謂義在則然，咎自無焉。

【占問】

*   問時運：人微年少，運途初行，雖危無咎。
*   問戰征：屯軍江岸，防有危厲，幸有諜言來告，得以免咎。
*   問營商：貨物交易，防有小人從中作難，因約言早成，得以無害。
*   問功名：鴻運亨通，初難在下，自有漸進之象。
*   問婚姻：女長男少，妁言既定，當以待年而嫁，無咎也。
*   問家宅：此宅臨水，防小人有疾厄，然無大咎。
*   問疾病：不利小人，大人無咎。
*   問六甲：生女。

【占例之416】

友人某來請占事業成否，筮得［漸］之［家人］。

爻辭曰：「初六，鴻漸于干，小子厲，有言，無咎。」

斷曰：

漸者，漸而進也，漸在初爻，為進步之初基也。「干」，水涯，亦低下之處。

君占事業，得漸初爻，知君此業，必是初次開辦，如秋雁初來，尚在江干飛集，未得遠翔。

凡事業初創，未免有小人出而阻擾，務要把定初志，不改成言，是得無咎。

然在初爻，其進猶微，必得四年後，行到上爻，則得其應援，必可大獲利益也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，鴻漸于磐，飲食衎衎，吉。**

**《象****傳****》曰：飲食衎衎，不素飽也。**

磐者，水中平石；「衎衎」，和樂之貌。

「鴻漸於磐」，有水可飲，有蒲魚稻粱可食，為足樂也。

猶女子得其夫，合營而飲，共坐而食，自見「宜室宜家，和樂且耽」。

二與五相應，即為配偶，婦人賢德，足以內助，固非虛食夫家之食者也。

《象傳》以「不素飽」釋之，即此意也。

【占問】

*   問時運：既得安樂，又得醉飽無憂，吉。
*   問戰征：兵食充足，軍心歡悅，自有安似磐石之象。
*   問營商：二爻居費之中，［巽］為商、為利。
    就爻辭言，自「干」進「磐」，有漸進漸高之勢，吉。
*   問功名：有嘉賓宴樂之象，成名必矣，吉。
*   問婚姻：二與五相應，即以二五為婚；二五皆吉，可詠百年偕老矣。
*   問家宅：此宅地基鞏固，一門和樂，吉。
*   問疾病：飲食過度所致，宜消食安胃，病日可癒。
*   問六甲：生女。

【占例之417】

明治二十三年(1890)，占某貴顯氣運，筮得［漸］之［巽］。

爻辭曰：「六二，鴻漸于磐，飲食衎衎，吉。」

斷曰：

二爻居巽之中，巽，順也。爻辭曰「鴻漸於磐」，鴻，大雁也，磐，山石之安者。

貴下占氣運得此爻，知貴下鴻運通順，持躬涉世，皆得安如磐石，無人得而動搖。

由「干」進「磐」，見鴻飛蹤跡，逐步增高，
喻貴下卒業東北學校，繼復遊學歐美各邦，學識亦漸步長進。

且二爻與五相應，爻以夫婦和諧，即可見君臣之喜樂，至美衣飽食，和樂衎衎，
本貴下所素有也，吉何如也！

【占例之418】

明治三十二年(1899)，占北海道廳氣運，筮得［漸］之［巽］。

爻辭曰：「六二，鴻漸于磐，飲食衎衎，吉。」

斷曰：

漸者、漸進也，由亂而進於治，由衰而進於盛，皆有漸進之象焉。

今占北海道廳氣運，而得漸之二爻，
爻辭曰「鴻漸於磐」，由「干」而進於「磐」，是亦漸進而漸高也，
知北海道廳治象，當必日進日盛。

爻又曰「飲食衎衎」，在北海一帶，為魚鹽蜃蛤之鄉，其足供飲食者，出產饒富，
民居斯土，獲斯利，家室豐盈，雍雍和樂，自得「飲食衎衎」之喜。
爻辭曰「吉」，信可知也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，鴻漸于陸，夫征不復，婦孕不育，凶，利禦寇。**

**《象****傳****》曰：夫征不復，離群醜也。婦孕不育，失其道也。利用禦寇，順相保也。**

「陸」，高平之地，鴻所集也

九三陽剛為夫，六四陰柔為婦，三又與六正應，六亦曰：「陸」。

自內往外為「征」，三往就外之陸，而遂棄內之陸，故「不復」。

上互［離］，［離］為大腹，孕之象；下互［坎］，［坎］為災，為鬼，不育之象。

三與四以比鄰私通，壞彝倫之大綱，背漸進之大義，
安能得室家和睦，夫婦偕老，生育以延嗣續之乎？

故曰：「夫征不復，婦孕不育，凶。」

且雁呼蘆避繳，巡呼警夜，飛則相隨，止則相保，亦有禦寇之象，故曰「利禦寇。」

夫鴻之有雌雄，猶人之有夫婦也，雄飛不返，是離其群矣；
胎孕之道，期其長育，孕而不育，是失其道矣。

雌雄相守，是所以「利禦寇」是「順相保」也，《象傳》逐句釋之，有以夫！

【占問】

*   問時運：運途不正，防有外禍。
*   問戰征：利於守禦，不利往征。
*   問營商：難望獲利，防有盜劫之虞。
*   問功名：唯從事軍政，可以得名。
*   問婚姻：防有始亂終離之憾。
*   問家宅：此宅於生產不利。
*   問疾病：婦人生產，恐母子不能兩全。
*   問六甲：生女。

【占例之419】

昔余在囚之日，有獄吏和田某者，突然謂余日：「今茲罪案，曷不卜之？」
先是余自占氣運，得［艮］之［漸］，斷辭詳記［需］三爻；
今復一占，筮得［漸］之［觀］。

爻辭曰：「九三，鴻漸于陸，夫征不復，婦孕不育，凶，利禦寇。」

斷曰：

「夫征不復」，謂此案已往，不復追究矣。

「婦孕」者，謂禍胎也，「不育」者，謂此案不致再生枝節矣。

「御寇」者，謂審獄之官也；
「順相保」者，謂必能保護我身也。然所謂相保者，當必在和田氏矣。

後一二旬，前奉行退職，清水某襲其後，和田氏為奉行次席，
於是二氏相謀，以五十月徒期，減為二十月，余乃得以出罪。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，鴻漸于木，或得其桷，无咎。**

**《象****傳****》曰：或得其桷，順以巽也。**

四居［巽］之始，［巽］為木。鴻，水鳥，本不棲木。
「桷」者，枝柯之大而平者也，於木之中，而得方平之桷，則亦可以容足矣。

「或」者，幸得之辭，此以鴻之失所，喻婦之失所也。

四夫在三，三「征不復」，四婦失其所矣，或得其桷而集之，亦無咎也。

［巽］順自守，不失婦道之正，雖無夫可也。

【占問】

*   問時運：運失其正，但以順自處，隨遇得安，亦可無咎。
*   問營商：聊有所得，差足免咎。
*   問戰征：得其倚角，敵勢已衰。
*   問功名：從事角逐，所得亦微。
*   問疾病：病在肝木太盛，宜順氣調養。
*   問家宅：此宅多寡居之婦，有遇人不淑之感。
*   問行人：在外失所，聊以將順容身，一時不歸。
*   問六甲：生男。

【占例之420】

舊大垣藩主華族戶田氏，奉侍萱堂，借余神奈川別墅，閒居養病者數月，
醫士戶冢文海氏間日自東京來診。

一日戶冢氏謂余曰：「診視戶田太君之疾，四五日前，頗為可慮，近少輕快，
惟老衰難期速效。」

余曰：「頃日代為問卜，筮得［漸］之［遯］，
今玩爻辭，知太君近病無妨，恐明後年命限有阻。」

戶冢氏俯首不語。有松野家老出而問曰：「我太君之命，其終於明後年乎？」

余曰：「請勿與外人道也！」

後三年，太君果仙逝，會葬之日，戶冢氏追述前言，感嘆《易》理之前知。

蓋［漸］為長女，卦為歸魂，自四至上，三爻為三年，由是推之，死期可預決也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，鴻漸于陵，婦三歲不孕，終莫之勝，吉。**

**《象****傳****》曰：終莫之勝，吉，得所願也。**

《爾雅》：「大阜曰陵。」又八陵、北陵、西俞、雁門是也。此陵當是北陵，雁之家也。

《月令》：「季秋鴻雁來賓。」鴻之南來為賓，北陵則為家，孕育則在家也。

五與二正應，為夫婦，故以「鴻漸於陵」，喻夫婦之居家也。
三至五互［離］，［離］為大腹，三動則［離］壞，故「不孕」；
自二至五歷三爻，象「三歲」。

［艮］少男，［巽］長女，女及笄，而男猶未冠，是以不能生育，
迨及時而陰陽和合，自然得孕矣。

男少女長，似女偏勝，然二五正應，內外得當，夫倡婦隨，故曰「終莫之勝。」

時至而孕，各得所願，吉可知也。

又云此卦三五皆言婦，九五以二為婦，正也，九三以四為婦，非正也。

故三四相比為夫婦，雖孕而不敢孕，女之歸不以漸也，故凶；
二五以相應為夫婦，不孕而得所願，女之歸以漸也，故吉。

【占問】

*   問時運：運途中正，三年後，無往不利，吉。
*   問戰征：屯軍大阜，三年後，所向無敵，吉。
*   問功名：三年後必成。
*   問營商：目下難望獲利，至上爻自可獨佔厚利，蓋在三歲後也。
*   問婚姻：得子稍遲，吉。
*   問家宅：宅在大阜之間，吉。
*   問六甲：生男。

【占例之421】

某商人來請占氣運，筮得［漸］之［艮］。

爻辭曰：「九五，鴻漸于陵，婦三歲不孕，終莫之勝，吉。」

斷曰：

五居外卦之中，進步已高，得漸於大阜之上，無可再進也。

足下占氣運而得此爻，知足下營商多載，雖事業漸進漸高，而不得一時獲利，
如鴻鳥雌雄相隨，而一大一小，未能即時生育也。

鴻漸於陵，待三年後可孕，知商業亦必待三年後，可獲大利也。
「終莫之勝」者，謂非他人所能及也。

爻辭曰「吉」，吉可知也。《象》曰「得所願」，知足下平生之志願，可遂矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，鴻漸于陸；其羽可用為儀，吉。**

**《象****傳****》曰：其羽可用為儀，吉，不可亂也。**

上與三皆處卦極，故並稱「陸」。

［漸卦］六爻，皆取象於鴻，以喻夫婦，即本《彖》辭「女歸」之旨。

三之漸「陸」，夫道不正，致婦失所，不如鴻之雌雄相守。
上則猶是「陸」也，猶是漸也，而以禮相接，人咸稱美，
不特表閨闈之令範，且足樹邦國之合儀矣。
一羽本輕，而先王制禮，納采問名，皆取以為用，非以其有偶而不亂乎？
夫婦之道，亦如是焉，故曰：「其羽可用為儀。」
「女歸」之「吉」，其以此乎？

【占問】

*   問時運：氣運正盛，可出而用也，吉。
*   問戰征：從平陸進軍，威儀顯赫，攻無不克。
*   問營商：貨美價高，定可獲利。
*   問功名：出而用世，可以儀表天下。
*   問婚姻：吉。
*   問家宅：此宅地位崇高，瞻觀有耀，吉。
*   問六甲：生男。

【占例之422】

明治十九年(1886)，虎列喇病流行於橫濱，凡橫濱店中，家族皆避疫於神奈川別莊，
東京之友，皆歸東京，余攜遠來學者八人，赴箱根木賀。

一日有東京門人，判事尾藤某來狀，其旨曰：
「今度拜命，赴越後高田裁判所長，臨發自筮，爻象不吉，請為再占氣運如何？」

筮得［漸］之［蹇］。

爻辭曰：「上九，鴻漸于陸；其羽可用為儀，吉。」

斷曰：

全卦以漸進為義，爻至上六，漸進之義已終，進無可進，是暖回冰解，鴻鳥北還之時。

今占尾藤氏氣運，得此上爻，知為新授北國高田判事之任。

爻辭所云「鴻漸於陸」，辭意適合，本是吉象，
但此爻《易》三百八十四爻中，為歸魂八爻之一，占者當此，生命有阻。
因嘆曰：「氏為余門人中之翹楚，他日繼余《易》學者，在此人也，大為可惜！」

一時從者聞此斷詞，皆謂共在一堂，何得以一筮之下，遽斷必死？
後尾藤赴任高田，未幾果歿。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
