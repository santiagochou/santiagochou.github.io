《高島斷易》47-困

[![=47澤水困](http://upload-images.jianshu.io/upload_images/6831688-5e7e27e31f14084d..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35999088) 

卦體本［乾］［坤］［否］，
［坤］以上一陰往［乾］，成［兌］；
［乾］以中一陽來［坤］，成［坎］；是為［兌］上［坎］下。

易位為［節］，
［節］《象》曰：「澤中有水」，言澤能節水，不使漏溢，有滋潤、無枯涸也。
反是為［困］，澤在水上，則水無所節、隨瀉隨下，而澤枯矣。

上互［巽］，［巽］為木，澤竭則木槁；
下互［離］，［離］為日，「日以烜之」，則水益涸。 

《序卦傳》曰：「升而不已必困，故受之以困。」
夫有升必有降，升而不降，上愈升、下愈竭、竭則困，故名其卦曰：［困］。 

**困，亨，貞，大人吉，无咎，有言不信。**

「困」字，從木、在口中。
木為陽之生氣，歷坎地則凋，逢兌金則刑，木斯困矣。
必自兌而坎，轉而入震，震為春、為生，則木道乃亨。 

古來賢哲，其蒙難艱貞，不知幾經困苦，而始得亨通者，類如斯矣。
故曰：「大人吉，無咎。」

「有言不信」者，謂當此困厄之際，身既不用，言何足重?

唯宜緘默隱忍、以道自守，若復喋喋多言，反足招尤，其誰聽信乎！

**《彖傳》曰：
困，剛揜也。** **險以說，困而不失其所亨，其唯君子乎。
貞，大人吉，以剛中也。
有言不信，尚口乃窮也。**

「困」者，如敵之被困於重圍，獸之受困於陷阱，困而不能出，即《彖傳》所謂「揜」也。

［坎］、剛也，［兌］、柔也，
九二為二陰所揜，四五為上六所揜，
內卦［坎］陽，為外卦［兌］陰所揜， 謂之「剛揜」，揜斯困也。

［坎］險［兌］悅，是［困］在身，而亨道也。

二五剛中，有大人之象，處困能亨，道得其正，唯君子足以當之。

以德則稱君子，以位則稱大人，以其剛中，乃能不失所亨，是以吉也。

若文王之幽囚鳴琴，周公之居東赤寫，孔子之被厄興歌，
是之謂險而悅，困而亨，樂天知命，有非險阻艱難所能奪其志也。

［兌］為口，故「有言」，
［坎］為孚，［坎］剛為［兌］柔所揜，故「不信」。

人當困厄，或陳書以干進，或立說以矜才，由君子觀之，竊歎其徒尚口說耳。
道既不行於世，言必不信於人，侈侈煩言，益致困窮矣。

大人處之，唯在秉剛履中，以濟其困而已。 

以此卦擬人事，
困囚二字形相似，木在口為困，人在口為囚，故困亦有囚禁之義，是人遭窮被厄之時也。

困與亨相反，困必不亨，亨必不困，
唯君子處之，其身雖困、其心則亨，其遇雖困、其道則亨。

所以「不失其所亨」者，要在能守此貞也。
貞則不為小人之濫，而為大人之吉，是天之所以玉成大人者，正在此困耳。

卦徒以剛為柔揜，剛陽上升，自升入困，為柔所抑，屈而不伸，則困。

卦體下險上悅，雖居坎險，不失兌悅，
所謂遺佚而不怨，厄窮而不憫，唯爭其道之亨不亨，不問其遇之困不困也。 

卦象為澤無水，澤以得水為潤，無水則澤涸，
然澤不以涸而怨水，人亦當不以困而怨命，
「致命遂志」，此君子之所以為君子也。

在不安命之小人，一遭困難，勢必怏怏於心,輕舉躁動,
始則甘言媚世，用以乞憐，乞之不應，激而發為怨言。
不知困困而有言，卒至因言而益困 ，是之謂「有言不信，尚口乃窮也」。

玩六爻之辭，多以「往」為凶、「來」為吉。

「往」者謂欲前往而爭之，是不知命也；
「來」者謂待其來而安之，是能俟命也。

《易》之大旨不外扶陽抑陰，即所以戒小人而進君子。 觀小人之處困，困則終困矣；君子之處困，困即為亨也。

以此卦擬國家，在人為困亨、在國為治亂，人不能有亨無困，國不能有治無亂。 

困不終困，秉正以守之，則困亨；
亂不終亂，有道以治之，則亂治。

亂之由來，在於親小人、遠君子。小人柔也，君子剛也，是柔揜剛也。 

［坎］為險，［兌］為悅，險則為艱難離亂，
國家當此，政散民流，上下交困，欲其悅而使眾也，不亦難乎？
苟其險而能悅，以［兌］濟［坎］，則險不終險，
如太王之避狄遷岐、而終得興周，勾踐之臥薪嚐膽，而卒能滅吳，
皆所謂「處困而不失其亨」，雖亂而終治也。

原其所以治亂者，道在剛中耳。

「剛中」指二五而言，二五兩爻，皆得中。

五，君也；二，臣也。
君臣合志，同濟時艱，猶文王之得呂望，越王之有范蠡，亂而得治，皆二五之功也。
是以「幽谷」不能為之藏，「蒺藜」不能為之刺，「葛藟」不能為之撓。

天下事無不可為，惟在居剛履中，應天順人而已。

若徒以空言感世，則惟口興戎，適以滋亂，其何益乎！

通觀此卦，按［蹇］［需］［困］三卦，皆處險；
若［蹇］險而能止，足以避難；［需］險而不陷，義不至窮；
［困］卦上下三剛、為柔所揜，而無所容，是困也。 

彖傳之旨，以險而悅、困而亨，
爻象之義，以往為凶、來而吉。 

往者自下往上，來者自上來下，
來者齟齬而不得合，往者內外五塞。 

初之「株木」障內，三之「蒺藜」拒中，上之「葛藟」蒙上。

九二在險，九五同德，為拯［困］之主，而為四所隔，
四與初應，而為二所隔，必待四來初，而五乃得與二合。 

苟三之「蒺藜」不去，則四未得行；上之「葛藟」不去，則五亦未得通。
故［困］之害在三上，三上去而可無憂於初矣。
總之，困之者柔，而為其所困者剛也， 即《彖傳》所謂「剛揜」也。

豈知剛困而柔亦困，
剛困為「酒食」、為「金車」、為「朱紱」，悅而在下，困亨之象。
柔困為「木石」、為「蒺藜」、為「葛藟」，險而在上，困人之象。

惟其險而能悅，則險不為陷，
法［坎］之信、［坎］可以濟， 
得［兌］之悅，［困］可以亨。

彼「酒食」「朱紱」「金車」，即從「木石」「蒺藜」「劓刖」「葛藟」而來，
其百般而磨折者，正所以試歷而成就之也。

困愈深，成愈大，孟子所論「天降大任」一章，可作為［困卦］之註腳。

**《大象》曰：澤無水，困；君子以致命遂志。**

［井］《象》謂「木上有水」，取其可汲養也；
［師］《象》謂「地中有水」，取其能容畜也。
［困］之《象》曰：「澤無水」，無水則無可汲養、亦無所容畜，而澤困矣。

［坎］為水，亦為志，君子觀之，謂澤之不得水，猶士之不得志也。

孔子曰：「得之不得，曰『有命』。」命當其困，身可困，志不可奪也。 

譬如危城孤守，強敵環攻，內兵疲而外援絕，矢窮力盡，一戰身亡，以遂靖共之忠，
斯不失見危授命之義也，是之謂「君子以致命遂志」。

蓋命在天，志在我，時當困窮已極，無可奈何。
命則聽之於天，志則盡夫在我，為道謀、不為身謀，計百年、不計一日。

「困而不失其所亨」，惟君子能之。 

【占問】

*   問時運：困窮至此，宜自安命。
*   問戰征：是為孤城危急之時，惟竭力圖存，生死在所不計也。
*   問功名：名成則身難保，身存則名死敗，唯善自處之。
*   問營商：資財既竭，時事又危，爻取往凶來吉，不如歸來，得可免困。
*   問婚姻：《彖》曰：「剛揜」，男必夭命、女必守寡。易位為［節］，女必能守節成名。
*   問訟事：不特訟不能直，且防因訟損命。
*   問行人：在外困苦不堪，且有生命之憂。
*   問疾病：腎水虧弱，症象已危。
*   問失物：墜入深潭之下，不可復得。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**初六，臀困于株木，入于幽谷，三歲不覿。**

**《象傳》曰：入于幽谷，幽不明也。**

［坎］為臀，初處內卦之下，臀在人身之下，取［坎］之下象。

《象傳》曰：「澤無水」，為漏澤，臀之象亦漏下。
［坎］於木為堅多心，「株木」為根在土上者，最在低下。

人以臀為下，木以株為下，故為「臀困於株木」，凡人間居失業，謂之株守，可以為證。 

［兌］為谷、為幽，［坎］為入、為穴、為陷，陰爻亦為穴，
「入於幽谷」，是陷［坎］之底。 

［兌］為見，［坎］為三歲，［坎］伏［兌］下，自初至四歷三爻而［兌］始見，
故曰：「入於幽谷，三歲不覿。」

皆從［坎］為隱伏取象。《象傳》以「幽不明」釋之。

「幽」，暗也，人當困厄之來，宜審機度勢，擇地而蹈，冀可免厄。

「困於株木，入於幽谷」，是困上加困也，亦因其不明所致也耳。

【占問】

*   問時運：厄運初來，漸入苦境，三年後可望順適。
*   問戰征：兵陷險地，如司馬氐軍入葫蘆谷。
*   問營商：是販運材木生意，木在深谷，困於發運。
*   問功名：卑下之象，名必不顯。
*   問家宅：宅在深山，人跡罕到，宜於幽人。
*   問婚姻：男家卑微，恐有遇人不淑之歎。
*   問行人：三年後可歸。
*   問六甲：生男。

【占例之369】 

明治十九年(1886)七月，橫濱友人某來，謂本年大阪兵庫等處，虎列喇疫病流行，
幸東京橫濱皆得無恙，不料本月橫濱花町忽有一人患此症，爾來僕居鄰近，亦有傳染。
深為憂慮，請為一筮，以決吉凶。筮得［困］之［兌］。

爻辭曰：「初六，臀困於株木，入於幽谷，三歲不覿。」

斷曰：

［坎］為疾，為災，顯見有病。
卦名曰［困］，困者難也。卦象「澤無水」，澤在水上，水必下漏，臀為孔，是必泄瀉之症。
［兌］為秋，坎為冬，病起於秋，延及於冬，是時疫也。

今占初爻，爻辭曰「臀困於株木」，象近棺木，「人於幽谷」，象近葬穴，爻象頗凶。

幸在初爻，病在初發，《彖傳》曰「困亨」，明示困之中，自有得亨之道也。

「入於幽谷」，其殆示以避疫之地也。
「幽谷」者，必是深山幽僻之所；
「三歲不覿」者，自初至四，凡歷三爻，四爻入［兌］，
［兌］為悅，為見，至兌則災脫，而心悅，可以出而相見也。

三者為數之一變，暫則三歲，久則三月，皆取三也。

玩此占辭，君宜暫避於函根、伊香堡等處，自可無患。

某氏聞之大驚，即日起行，赴伊香保，果得平安無災。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**九二，困于酒食，朱紱方來，利用亨祀，征凶，无咎。**

**《象傳》曰：困于酒食，中有慶也。**

二、四、五，三爻為剛，怕困於富貴者也。

二與五應，二所云服飾祭享，與五爻同。

五雖未言「酒食」，有祭享必有酒食，義亦可通。

［坎］五曰：「樽酒簋二」，故有酒食象。

［困］三陰三陽，卦自［乾］［坤］來，［乾］為衣、亦為朱，［坤］為裳，故有朱紱象。

二動體為［萃］，［萃］二曰：「利用禴」，故有祭祀象。

按：「紱，蔽膝祭服；一作韍。」
《玉藻》曰：「一命縕韍幽衡，再命赤韍幽衡，三命朱韍幽衡。」

二為大夫，故祭服用朱紱。二得［乾］氣，方膺大夫之命，故曰：「方來」。 

「酒食」「朱紱」，謂膏粱足以傷生，文繡因而溺志，富貴之困人， 即所謂「死於安樂」者是也。

君子知之，不以酒食自養，不以朱紱自耀，而用諸祭祀，則俎豆馨香，孝孫有慶矣。

「征凶」者，以斯而征，［坎］險在前，為三所阻，故「凶」； 幸二居［坎］之中，故得「無咎」，是以《象傳》即以「中有慶」釋之。

【占問】

*   問時運：爻象富貴，運非不佳，惜其不知撙節，反為富貴所困也。
*   問戰征：防有因酒食誤事，遂致敗北，主將困而招褫排之辱。
*   問營商：因商起家，膏粱文繡，足以榮亨，但再往則有凶也。
*   問功名：功名已顯，但恐為功名所困耳。
*   問疾病：是逸樂過甚，醉飽無度。宜禱。
*   問家宅：是富貴之家，住宅六神不安，宜虔祭告，無咎。
*   問婚姻：聘禮始備，采禮方來，一說即成。
*   問六甲：生男。

【占例之370】

板垣伯占氣運，得此爻。 

斷詞附載［地雷復］上爻，可以參看。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ 

**六三，困于石，據于蒺藜，入于其宮，不見其妻，凶。**

**《象傳》曰：****據于蒺藜，乘剛也。入于其宮，不見其妻，不祥也。**

初、三、上，三爻為柔，皆困於患難者也。 柔爻象取草木，三與上應，三曰「蒺藜」，上曰「葛藟」，其象相近。

三居［坎］之極，互體為［艮］，［艮］為小石， 《象傳》謂「澤無水」，無水之地，泥土皆成砂磧，有石之象，故曰：「困於石。」

［坎］為蒺藜，蒺藜、草之有刺者也。 軍中有鐵蒺藜，形似蒺藜，以鐵為之，布之於地，使敵不能前進。 三爻陷下，乘二之剛，欲進不能、欲退不得，有似「據於蒺藜」。

［坎］為宮為入，［兌］為少女，有妻之象，亦為見。

三動體為［大過］，二曰「女妻」，五曰「老婦」，三則曰「棟撓」，則宮崩矣。 宮之中已闃無人，何有於「女妻」？何有於「老婦」？故曰：「入於其宮，不見其妻。」

《繫辭》謂：「非所困而困，名必辱；非所據而據，身必危。」辱且危，故凶。

《象傳》以「乘剛」釋「據蒺藜」，以三乘二之剛也， 以「不祥」釋「入其宮」，以「不見妻」為凶也。

【占問】

*   問時運：命運尷尬，進退兩難，凶。
*   問戰征：上布矢石，下設陷阱，前進則身多危，後退則營已陷，大凶之象。
*   問功名：身將不保，莫以名為？
*   問營商：卜例，妻為財爻，宮即命宮，既喪其命，又失其財，大凶。
*   問疾病：《繫辭》曰：「死期將至」，知病之不可救也。
*   問婚姻：防有悼亡之戚。
*   問失物：不得。
*   問訟事：必散。
*   問六甲：生男。

【占例之371】

明治十九年(1886)七月，余為避虎列喇時症，滯留函嶺木賀溫泉， 東京物商藤田某，亦為避疫而來。 止宿同館，出東京來簡示余曰：「僕親戚之婦某氏，忽罹時症，不知死生如何？敢請一占。」 筮得［困］之［大過］。

爻辭曰：「困于石，據于蒺藜，入于其宮，不見其妻，凶。」

斷曰： 

《繫辭》謂［困］三「非所困而困，非所據而據」，「死期將至，妻其可得見耶？」 已明示其凶矣，不待斷而可知也。

翌日得電報，此婦已死，計其時刻，昨當揲蓍之頃，適值入棺之候。

三變為［大過］，《易》以［大過］為棺槨，其機更為靈妙。 

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，來徐徐，困于金車，吝，有終。**

**《象傳》曰：****來徐徐，志在下也。雖不當位，有與也。**

［兌］為金，［坎］為車，九四震爻，辰在卯，上值房，
石氏曰：「房主車駕」，故有金車之象。

四與初應，故相住來。 「徐徐」舒緩之狀。初居最下，四自外來，為二所間，疑懼不前，故曰「來徐徐。」

四為諸侯，得乘金車，是亦乘剛而困於富貴者也。

困於坎窞，困在身；困於富貴，困在心。

四知初之困於柔，若不知己之困於剛也，
乘此金車，徐徐來往，而不能濟困，車殆馬煩，徒自苦耳，故「吝」。

以陽居陰，為履不當位，然雖無二五之中，而自有二五之剛。 惟剛足以自立，四得其剛，而二五復為推挽，庶幾相與有成，豈至終「困於金車」哉！
故曰：「有終。」 是以《象傳》以「有與」釋之。

【占問】

*   問時運：運非不好，但地位不當，致多疑懼，未免為人所鄙。
*   問戰征：遲緩不進，以致車轍靡亂，幸得救援，不至終敗。
*   問營商：辦事不力，致運載貨物，中途失陷，急救得全。
*   問功名：始困終亨。
*   問家宅：地位不當，為間分間隔，不能聯合，待遲緩可以買來，乃佳。
*   問婚姻：緩緩可成。
*   問疾病：病勢遲緩，已非一曰，想是馳驅勞頓致損。爻曰「有終」，其命永終矣。
*   問失物：想遺落車中，尋之可得。
*   問訟事：遷延已久，今始可罷。
*   問六甲：生女。

【占例之372】

友人某來，請占氣運，筮得［困］之［坎］。

爻辭曰：「九四：來徐徐，困於金車。吝，有終。」

斷曰：

君所問在氣運，而君意專在借貸，以借貸論。

四下與初應，初爻柔為貧，四爻剛為富，當以初爻屬君，四爻屬貸者。

在四固有意於初，間為二爻所阻，致四遲疑，不克速允，四亦未免有吝。

為今之計，二與五應，必須挽五與二說開，則不相阻而相助，斯借貸終得許允也。

後挽人向二說之，果得成就。 

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，劓刖，困于赤紱，乃徐有說，利用祭祀。**

**《象傳》曰：****劓刖，志未得也。乃徐有說，以中直也。利用祭祀，受福也。**

［兌］為毀折，亦為刑人，劓截其鼻，刖斷其足，古之所謂肉刑也。 五居尊位，為［困］之主，是主刑者也。 至治之朝，政簡刑清，君民相得，不為無恥之倖免，而為有恥之且格，斯可謂得志矣。 若惟恃笰刖之用，自矜明察，上邀受服之榮，下蒙赭衣之苦，檻車毳衣，徒見其困而已， 故「困於赤紱」，繫諸「劓刖」之下也。

［兌］為口，「乃徐有說，」弼教之道，以漸而入，故曰「徐」。 知用刑之不得其志，則齊之以刑，不如道之以德，以為教化之漸，
而仁義之流，非獨肌膚之效也。

道惟在於中直，中則無偏，直者無枉，以此中直而臨民，即以此中直而事神， 則服赤紱而薦馨香，而來亨來格，降爾遐福，斯困於人者，必不困於天矣，
故曰：「利用祭祀。」

《象傳》以「受福」釋之，九五陽爻屬乾，乾為福，福自乾來，即所謂自天受之也。

【占問】

*   問時運：命運剛強，剛則必折，防有損傷。
*   問營商：貨物底面，防有潰爛損傷，須拆看收拾，徐徐出售，無咎。
*   問功名：防富貴後，致有刑傷，直禱。
*   問戰征：主敗，須徐緩收兵，可圖後勝。
*   問家宅：家業雖好，主家人有爛鼻跛足之患，直祈禱。
*   問疾病：病在頭足，徐徐調養，求神醫治，可癒。
*   問婚姻：主有殘疾，始不合意，後得完好。
*   問訟事：防有刑獄之災，須徐徐辯白，方可免罷。
*   問行人：在外有災，直禱，後可得意而歸。
*   問失物：必有破傷，久後可以尋獲。
*   問六甲：生女。

【占例之373】

縉紳某來，請占氣運，筮得［困］之［解］。

爻辭曰：「劓刖，困于赤紱，乃徐有說，利用祭祀。」

斷曰：

「劓」，謂截其鼻也，「刖」，謂斷其足也。 「困於赤紱」，謂富貴而受困也，「乃徐有說，利用祭祀」，謂舒緩開道，利用酒食以和解也。

想足下於朋友之間，嚴厲過甚，令人面目無光，無可退步。 今彼故與足下為難，顧廣眾之地，乘足下文繡而來，大施殘辱，是所謂「困於赤紱」也。

足下須降心下氣，徐徐辯說，或復置酒立盟，誓不復記舊恨，乃可轉禍為福， 否則冤冤相尋，無有已時也。

足下占得［困］五爻，爻象如此，余就占而斷，合與不合，足下當自知之。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，困于葛藟，于臲卼，曰動悔有悔，征吉。**

**《象傳》曰：困於葛藟，未當也。動悔有悔，吉行也。**

［兌］為附決，孔穎達曰：「附決，為果蓏之屬」，故有葛藟之象。

上六居［兌］之極，與初三並為陰爻，故象取草木，是謂果於患難者也。 上六去［坎］已遠，似可出幽谷而遷喬木矣，乃重柔不中，不能自立，
如葛藟之附物蔓延，搖宕不安，故臲卼。

臲卼，不安之狀；一作杌隉，文異而音義通也。

欲脫此困，非動不可，然動則不能無悔，故曰：「動悔。」

唯知其動之有悔，而審慎以出之，正將因悔以求全，轉以有悔而可往。

蓋道以窮而始達，境由苦而得甘，此遷善所以必先悔過也。

由此以往，往無不吉，故曰：「吉。」

《象傳》一則以「未當」釋之，謂其為柔所困，柔「未當也」。

一則以「吉行」釋之，謂其以動得悔，悔亦吉也。

【占問】

*   問時運：目下苦運已終，本可脫離，緣其心神不安，未能立作變計，一旦改悔，即可獲吉。
*   問功名：困窮既久，行將風雲變動，一舉成名。吉。
*   問營商：困於葛藟，必是包紮貨物，久不得售，今當時價發動，即可獲利，吉。
*   問戰征：爻曰：「征吉」，《象》曰：「吉行」，其中雖有災悔，定可因悔得吉也。
*   問疾病：此病必纏綿已久，神志不安，當遷地靜養，自然痊癒。
*   問家宅：此宅已舊，藤葛叢生，棟柱傾斜，宜動工改作，乃吉。
*   問婚姻：其中防有瓜葛未清，看其動靜如何？一動之後，斯可成就。吉。
*   問訟事：纏繞未休，致多臲卼，必待斷結，乃可無事。
*   問行人：一時被事糾纏，難歸。
*   問失物：被物繞住，不見，必移動後，乃可尋獲。
*   問六甲：生女。

【占例之374】

友人某來，請占氣運，筮得［困］之［訟］。

爻辭曰：「困于葛藟，于臲卼，曰動悔有悔，征吉。」

斷曰：

《大象》曰「澤無水」，無水則物不得滋養，而無以生發，猶人無財而無以生活，為困窮之甚也。

今占得上爻，上爻［困］之終，本可脫困， ［困］卦體柔弱過甚，如葛藟之臲卼，不能自立，以致飄蕩不安， 若能決然思奮，動而有為，故曰「征吉」。所謂「征吉」，利於出行，不利坐守。

足下宜乎遵此斷而行，後運正佳。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆ ★
