《高島斷易》61-中孚

[![=61風澤中孚](http://upload-images.jianshu.io/upload_images/6831688-70bafd5c72a955f2..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36003486) 

卦體上［巽］下［兌］，［巽］為風，［兌］為澤。

風之應時，春夏秋冬，不愆其候，風之信也；
澤之受水，朝潮夕泛，不爽其期，澤之信也。

卦象三、四二柔居內，是謂中虛；中虛則通，通則孚。

二五兩剛得中，是謂中實；中實則誠，誠亦孚也。此卦所以名［中孚］也。

**中孚，豚魚吉，利涉大川，利貞。**

**「孚」者，信也；「中孚」者，信發於中也。**

**內卦［兌］，［睽］上曰「豕負塗」，「塗」謂［兌］澤虧下，足以牧豕，
豕小為豚，故［兌］亦有豚象。**

**外卦［巽］，［巽］為魚，魚得水澤以為樂。**

**二物雖微，皆能得［巽］［兌］之性，以為生活，故曰「豚魚吉」。
「大川」，即澤之大者。**

**［巽］為木，「刳木為舟」，是涉川者所利用也，故曰「利涉大川」。**

**其孚如此，宜無往而不利矣。然其中之邪正誠偽，又不可不辨，故曰「利貞」。 **

**《彖傳》曰：
中孚，柔在內而剛得中，說而巽，孚乃化邦也。** **豚魚吉，信及豚魚也。利涉大川，乘木舟虛也。** **中孚以利貞。乃應乎天也。**

**「孚」字，從爪，從子，如島抱子，不失孕乳之期，是其信也。**

**發於外者為信，誠存於中為孚，謂之［中孚］。**

**「中孚」者，真心虛靈，其行真實之謂也。**

**為卦三四陰柔，合在兩體之內，二五陽剛，各居一卦之中，柔內剛中各當所作。**

**上［巽］下［兌］，相輔而行，乘天下之所順，行天下之所悅，
故曰「悅而巽，孚乃化邦也」。**

**「豚魚」，《正義》分為二物，吳草廬作「江豚」。**

**江豚處大澤中，蓋魚類而豚形也。每當風起，拜舞江中，視其首之所向，即知風之所自。
涉川者以之候風焉，俗呼謂拜江豬。**

**「豚魚」無知，而能感應風信，故曰「信及豚魚」，孚之至也。**

**《易》言「利涉大川」，多取［巽］象，［巽］為木，木能水上浮行，
語曰「乘桴浮海」，亦取此耳。**

**卦體中虛，故謂「舟虛」。
「舟虛」者，中無一物，隨風往來，與波上下，任天而行，［中孚］之象也。**

**孟氏卦氣，以［中孚］為十一月卦，十一月當天道貞固之時，［中孚］得之，
故得以利貞應天。 **

**以此卦擬人事，孚者，信也。**

**信見於言，言發於外也；孚感於心，心存於中也。**

**人心之用，靈則明，明則誠，內貴虛靈不昧，外宜真實無妄，是所謂「柔在內而剛得中」也。**

**由我之所悅，以之而順人，人亦以其悅者，順從夫我，彼此相悅，悅乃孚矣。
此不特在人己之間也，即推之於邦家，邦家亦相率而化失；
又不特在邦之大也，即極之於庶物，庶物亦相感而信矣，是以吉也。**

「大川」者，澤水之險者也，非舟楫不克以涉之。
「中孚」者，以禮義為杆櫓，心中自有涉川之具，雖危可涉，無往不利。

心中虛，故象虛舟。語云：「言忠信，行篤敬，雖蠻貊行焉。」此物此志也。

卦中四剛皆得［乾］體，［乾］為信，是孚之最貞者也。

人能以剛德合天，即所謂「中孚以利貞，應乎天也」。夫豈硜硜信困，所可同日語哉！

以此卦擬國家，
《檀弓》曰：有虞氏未施信於民，而民信之，施信而民信，孚猶後也；
未施信而民信，孚在先也。

蓋不言而信，有不期其孚而孚者，孚由中出，在民亦不知其何以孚也，是無為而治之休風也。

由是而氣機所感，龜亦負圖，魚來獻瑞，此即「信及豚魚」之兆也。

政教所覃，萬邦協和，四海來同，此即「孚乃化邦」之象也。
乃知聖天子德盛化神，大則蠻夷率服，小則魚鱉咸若。

治水而乘橇奏績，濟危而作楫有材，皆由履中居正，道協於中，德孚於外。
是以天人感應，民物效順，得以成風同道一之隆也哉。

通觀此卦，此卦次［節］，凡事有節，則有常可守，無節則氾濫無據而不信。
故喜怒哀樂，「中節」謂之「達道」，「達道」，即信也。

《序卦傳》曰：「節而信之，故受之以中孚。」此［中孚］所以次［節］也。

卦內三四兩偶為虛，二五兩奇為實，初上兩奇包外，恰如甲殼；
鳥覆育其卵曰「孚」，應期而化，子自中出，故曰［中孚］。

卦體［巽］上［兌］下，［巽］者東南司春，［兌］者正西司秋，
自春至秋，自東至西，天地生物之功畢。

［兌］往而歸於西北，化機斂藏，貞固而為孚甲，遇［巽］復還東南，
所以［兌］［巽］合而為［中孚］也。

在五行則［兌］為金，［巽］為木，金剋木。
造物之理，生殺相因，卵不裂，不可以成鳥；木不刳，不可以為舟。

［巽］木之利涉，［兌］金之功。
故［兌］毀折而後能悅，［巽］雞伏雛，甲坼而後羽毛現。

［中孚］取象於孵卵，［小過］取象於飛鳥，法象之自然也。

初象鳥之伏子，其心專一，故有「有它不燕」之辭。

二象卵之受伏，其化將成，故有「鶴鳴」、「子和」之辭。

三象子之在殼，成敗可憂，故有「得敵」之辭。

四象卵之將成，盈滿有時，故有「月幾望」之辭。

五象雛之成群，飲啄相呼，故有「有孚攣如」之辭。

上象雛之習飛，下上其音，故有「翰音」、「登天」之辭。

在人則初上之實為軀，三四之虛為心，二五之實為情。

然三四同虛，而有善有不善者，正則善，不正則惡；爻得位則正，失位則不正。

初得位存誠，二得中相應，三不當位，四五當位，上九陽亢外馳，
故初、二、四、五［孚］之善也，三、上［孚］之不善也。 

此貞諒之辨，聖人所謂惓惓者也。

**《大象》曰：澤上有風，中孚，君子以議獄緩死。**

《象》不曰「風在澤上」，而曰「澤上有風」，顯見澤水本靜，因風而生波，
猶言人心本平，因爭而速獄。

［巽］曰：「申命」有議緩之象；［兌］為刑人，有「議獄緩死」之象。

呂刑曰，獄成而孚，是獄必孚乃定；然獄雖孚，猶必議而緩之，即所謂罪疑惟輕是也。

「議獄」者，審其所可疑，
「緩死」者，求其所以生，孚之至也，故曰「君子以議獄緩死」。

【占問】

*   問時運：「澤上有風」，防有風波之險。
*   問營商：宜仔細酌議，寬緩行事，斯得免害。
*   問戰征：當以不嗜殺人為心，斯為心咸孚，所向無敵。
*   問功名：一時罪獄未平，功名難望。
*   問婚姻：婚媾致寇，因之速獄，宜慎。
*   問家宅：主有訟獄之災。
*   問疾病：危則危矣，一時生命可保。
*   問訟事：一時未了。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，虞吉，有他不燕。**

**《象****傳****》曰：初九虞吉，志未變也。**

「虞」，虞人也。
［巽］四曰「田獲三品」［兌］五曰「孚於剝」。
《月令》：「冬日剝陰木。」《詩》云：「九月剝棗，是謂斬木。」
是［巽］［兌］皆有虞人之象，故［中孚］初爻取之。

王制獺祭魚，然後虞人入澤梁。

按虞人入澤梁，在十月中，《周禮》山虞俴萬民斬材木，
《賈疏》：「草木零落，然後入山林。」亦在十月中。

［中孚］為十一月卦，正當入澤梁，斬材木時也。

歲有常期，則漁者樵者，受命於虞人，入澤入林，各從其取，故曰「虞吉」。

順［中孚］之時，不愆其候，不紛其志，無他求也；
有他則上下不孚，漁樵失時，焚林竭澤，將自此起，不能安矣，故曰「有它不燕。」
「燕」，安也。《象傳》以「志未變」釋「虞吉」，謂變即有他，有他即不吉矣。

唯其初「志未變」，是以吉也。

【占問】

*   問時運：陽剛當令，用心專一，不惑於他途，故吉。
*   問營商：安於本業，見異不遷，以交冬令為利。
*   問功名：有志竟成。
*   問戰征：［巽］初爻曰「利武人之貞」，從禽從戎，其義相同，
    所當專心一志，踴躍前進，自可獲勝。吉。
*   問婚姻：有從一而終之象。
*   問疾病：病可無虞，但恐有他變，變則危矣。
*   問訟事：恐有別生枝節。
*   問六甲：生女。

【占例之474】

友人某來，請占商業，筮得［中孚］之［渙］。

爻辭曰：「初九，虞吉，有他不燕。」

斷曰：

爻曰「虞吉」，「虞」謂虞人。［巽］為魚，［兌］為澤，故有「虞人入澤梁」之象。

虞人入澤，得其所取，故吉，若他有所求，則取非其時，故不安。

今足下占商業，得此爻辭，知所謀之業，必近木近澤，所謀之人，皆已眾志相孚。

事在初起，不必他求，業無不成。

獲利以冬季為宜，足下安心從事可也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，鳴鶴在陰，其子和之。我有好爵，吾與爾靡之。**

**《象****傳****》曰：其子和之，中心願也。**

「鶴鳴」、「子和」，喻［中孚］之相應也。

鶴為陽鳥，二以陽處陰，故曰「在陰」。

《春秋‧說題》稱，鶴夜半則鳴，亦為信鳥，有［孚］之象。

蓋鳴者在鶴，和者為子，一鳴一和，同聲相應，同氣相孚，有得中孚感應之妙者矣。

「我」謂二，「爾」謂五，
「我有好爵，吾與爾靡之」，「靡」，共也，為二得此「好爵」，願與五共之。

二五相應，志同道合，一如母子相依，有同鳴共棲之象，其至誠之感孚如此。

或疑五為君位，不當言「子」，不知《易》尚變通，未可拘執一見也。

《象傳》曰「中心願也。」謂鳴和乃自然之應，中心相孚，孚之至也。

【占問】

*   問時運：此唱彼和，適得我願，正當運途亨通之會。
*   問營商：主客同心，氣誼相投，有交相獲利之象。
*   問功名：有父子同升之慶。
*   問戰征：上下一體，如以臂使手，以手使指，一氣相連，
    進則共進，退則共退之象，未易攻擊者。
*   問婚姻：得夫婦唱隨之樂。
*   問疾病：是傳染之症。
*   問家宅：必是貴顯之家，且得孝賢之子。
*   問六甲：生女。

【占例之475】

某貴顯傷偶，鰥居數年，友人屢勸續娶不聽，
一日聞岐阜縣士族，有一良婦，友人皆願為執斧，恐某貴顯固執不從，先為一筮以決之。

筮得［中孚］之［益］。

爻辭曰：「九二，鳴鶴在陰，其子和之。我有好爵，吾與爾靡之。」

斷曰：

此爻曰「鳴」曰「和」，有兩心相得，同聲同應之象。

卦名［中孚］，孚謂鳥抱卵，有育子之象。

占娶婦得此爻辭，知娶得此婦，必能夫唱姨隨，家室和平，
「鶴鳴」「子和」，「好爵」「爾靡」。

且他日其子又能繼承父業，共享榮貴，可謂既得佳婦，又有佳兒也，大吉之兆。

占得此爻，友人又懼某貴顯嚴肅，未敢啟齒，余又占其媒之成否，筮得［兌］之［隨］。

爻辭曰：「九二：孚兌，吉，悔亡。」

斷曰：

得此爻，其成必矣。
［孚］者，信也，［兌］者，悅也，既信且悅，復又何疑？
余乃先往說，果得允諾。

繼而又有以閥閱一婦為媒者，或疑前約，將有更變，余再筮之，遇［履］之［睽］。

爻辭曰：「九五：夬履，貞厲。」

斷曰：

［履］之三爻，為「虎尾」，五爻為虎背也。

今某貴顯騎虎之勢，有不能中止之象，
且五爻《象傳》曰：「夬履，位正當也」，是前約之婦，可為正婚也，知前約之婦，必不能罷。
友人不聽，進告貴顯，貴顯決意不允，准從前約。因類紀之。

【占例之476】

明治三十年(1897)，占我國與美國交際，筮得［中孚］之［益］。

爻辭曰：「九二，鳴鶴在陰，其子和之。我有好爵，吾與爾靡之。」

斷曰：

「鶴鳴」「子和」者，是謂母子相依，鳴聲相和。

好爵爾靡者，是謂天爵之尊，爾我共有，此中相親相愛之情，中懷固結，有默相感召者也。

今占我國與美國交際，得此爻象，
知我二邦，幫交素篤，雖遠隔重洋，澤如父子兄弟，共處一室，
爾愛我憐，無詐無虞，各保天位，共修天爵。此後交際，當有益見親睦也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，得敵，或鼓或罷，或泣或歌。**

**《象****傳****》曰：或鼓或罷，位不當也。**

《易》例以俱剛俱柔謂「敵應」，此爻三四俱柔，敵體也，故曰「得敵」。

二至四互［震］，［震］為鼓，又互［艮］，［艮］為止，止即罷也，
故曰「或鼓或罷」。

［兌］為口，能歌，［巽］為號，象泣，故曰「或泣或歌」。

「或」者，不定之辭。
蓋三與四敵，始怒而鼓，復懼而罷，繼喜而歌，復悲而泣，皆由中心無主，
言動改常，其象有如此者。

夫人有孚，雖千里相應，孰非吾與？

不孚，雖一室相違，皆為吾敵，固不在外貌之相親，而在內心之相孚也。

三居［兌］之極，悅不由衷，故進退無極，憊可知也。
《象傳》以「位不當」釋之，謂三以陰居陽，位不當也。

【占問】

*   問時運：目下運途顛倒。
*   問營商：忽盈忽虧，忽成忽敗，皆由主謀不定。
*   問功名：升降無常，榮辱隨之。
*   問戰征：強敵在前，難以制勝。
*   問婚姻：反復未成。
*   問家宅：宅神不安，事多顛倒。
*   問疾病：時重時輕，防有鬼崇。
*   問行人：欲歸復止，一時未定。
*   問失物：防得而復失。
*   問六甲：生女。

【占例之477】

知友某出壁某縣，頃有書來，曰奉內命，得升一級，
自憾才力不能勝任，不如仍居現職，諸事熟練，僚友同心，幸無曠誤也，請煩一占。

筮得［中孚］之［小畜］。

爻辭曰：「六三，得敵，或鼓或罷，或泣或歌。」

斷曰：

爻以敵應在前，以致進退無恆，哀樂不定，有得不足喜，失不足憂之象。

今足下占宦途升遷，得此爻象，知足下近有晉級之喜，然其中尚有轉折可慮。

爻辭所謂「鼓」者進也，「罷」者退也，「泣」者悲也，「歌」者樂也，
是明言時事顛倒，心事繚亂，必有忌者為之撥弄於其間也。

是謂「得敵」，故雖升遷，不如不調，仍服原職為是。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，月幾望，馬匹亡，無咎。**

**《象****傳****》曰：馬匹亡，絕類上也。**

六四重陰之爻，月，陰也，故象取月。

月至「幾望」而始盈，盈則中實，有孚之象。

四與五比，五為君位，日也；四為月，月無光，得日之光以為光，是日月交孚也。
孚之正者也，故曰「月幾望」。

「馬」者，卦體本［乾］，［乾］為馬，四動成［巽］，［乾］象已失，故曰「馬匹亡」。

「匹」謂初，以四與初，以類相應，謂之「匹」。

［巽］為風，馬之良者，能追風，
［中孚］十一月，正胡馬感北風之時，是［中孚］之氣候，有以感之也。

《象》以「絕類上也」釋「馬匹亡」，「類初」也。

初亦［乾］體，象馬，如馬之離其群匹，絕初之類而上五也。

「月幾望」者，無盈滿之嫌，
「馬匹亡」者，無黨同之累，夫復何咎？

竊又別得一說：按馬得月之精氣而生，月與馬自相感孚，故月馬並言。

「幾望」者，為月盈滿之時，
「匹亡」者，即《傳》所謂「絕類」，是馬之至良至馴者也。

四爻重陰得［坤］氣，［坤］為月，亦為牡馬，爻象兼取之，以其一氣相孚也。
亦足備解。

【占問】

*   問時運：運當全盛，宜保泰持盈，去私從公，得以無咎。
*   問營商：「月幾望」，喻財利之豐盈。「馬匹亡」，喻謀事之快利。吉。
*   問功名：有春風得意之象。
*   問戰征：宜於月夜進攻，馬脫蹄，兵銜枚，奮勇而上，定可獲勝。
*   問婚姻：願望頗豐，「匹亡」者，恐不久有喪偶之災。
*   問疾病：三五之期不利。
*   問家宅：此宅陰氣太盛，恐同居中，難免死亡之禍。
*   問行人：十四五可歸。
*   問六甲：生女。

【占例之478】

縉紳某來，請占謀事，筮得［中孚］之［履］。

爻辭曰：「六四，月幾望，馬匹亡，無咎。」

斷曰：

爻象取月，取馬，月則乘時而滿，馬者絕塵而趨，是為全盛之象。

今足下占謀事，得［中孚］四爻，知足下所謀之事，約在望前可以成就。

惟一時同謀諸友，其間有性情契合者，亦有意氣不投者，所謂風馬牛不相及也。

宜以其不投者，絕謝之，使不致敗乃事矣，故無咎也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，有孚攣如，无咎。**

**《象****傳****》曰：有孚攣如，位正當也。**

九五為［孚］之主，「有孚」一言，惟五足以當之。

［巽］為繩，互［艮］為手，象攣，五居君位，二為臣位，五與二相應，即與二相孚。

孚曰「攣如」，孚之至也。孚於臣，孚於民，亦可孚於邦，
《象》所謂「孚乃化邦」，由是而暨焉。

［小畜］五爻，亦曰「有孚攣如」，［中孚］與［小畜］，同體［巽］順，故同象。

《象傳》以「位正當」釋之，謂三五之位適當，是以牽繫不絕，故能有孚如此。

【占問】

*   問時運：所謀所求，無不稱心。
*   問營商：同心協力，合夥經營，無不獲利。
*   問功名：有求必成。
*   問戰征：軍心固結，戮力同心，自能制勝。
*   問婚姻：有二人同心，百年好合之慶。
*   問家宅：一家和樂，百室盈止。
*   問疾病：病由肝風，致於足牽攣，帶病延年，尚無咎也。
*   問訟事：防有桎梏之災。
*   問六甲：生女。

【占例之479】

縉紳某來，請占婚，筮得［中孚］之［損］。

爻辭曰：「九五，有孚攣如，无咎。」

斷曰：

卦象為至誠感孚，心心相印，故曰［中孚］。

五爻為卦之主，爻曰「攣如」，正見其相孚之情，有固結而不解者矣。

今占婚姻，得此爻象，知兩家必是素相契合，有如手如足之好，
此番締姻，自然夫唱婦隨，莫不靜好。

且五為貴爻，亦必是西門閥閱之家，大喜。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，翰音登于天，貞凶。**

**《象傳》曰：翰音登于天，何可長也！**

「雞」曰「翰音」，雞必振羽而復鳴。翰，羽翮也，雞鳴不失時，孚之象也。
雞本微物，而翰音遠聞，人無實德，而有虛聲者似之。

上居孚極，區區小忠小信，上徹九天，雖正亦凶。
《象傳》釋以「何可長也」，謂其純盜虛聲，何能久乎？

【占問】

*   問時運：運途亦盛，但虛而無實，轉覺可危。
*   問營商：場面頗廣，聲勢亦宏，有外觀而無內蘊，恐其不能久也。
*   問功名：繩盜虛聲，君子所恥。
*   問婚姻：恐難偕老。
*   問家宅：此宅有牝雞司晨之象，家業難保，凶。
*   問疾病：肝風作痛，喊叫聲聲，病狀頗苦，凶。
*   問訟事：勢將上控，凶。
*   問六甲：生女，小兒善啼，恐難育。

【占例之480】

一日有自稱天爵大神者來，余問其名之何來，並相訪之意，彼曰：
「余愛知縣士族也，為患道路險惡，行者苦之，乃攜鍬一挺，出東海道，獨力修繕，
凡至一鄉，呼告村人，使咸相助力，率以為常。
一日山田大臣經過其地，見余修路，促使相見，余乃陳述心願，
大臣贊之曰：『忘身而圖公益者，謂之天爵大神。』余因之自號為天爵大神。」

問其來意，曰：「今欲架一橋，勸募資助，余乃以金若干與之。」

大神又請占氣運，筮得［中孚］之［節］。

爻辭曰：「翰音登於天，貞凶。」

斷曰：

一鳴面聲聞於天者，鶴也，
雞乃家禽，而妄竊鳴鶴之聲，繩盜虛聲，恐干災禍，故爻曰「貞凶」。

今君占氣運，得此爻象，適與君之作為，如合符節。

君以苦心苦力，修繕道路，事非不正也，然好名之心太重，實欲藉此區區勞力，以博美譽。

試觀水無源者立涸，木無根者立枯，名而無實，其安能不敗乎?

且君稱名駭異，即取禍之由也。須斂跡自晦，可以免害。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
