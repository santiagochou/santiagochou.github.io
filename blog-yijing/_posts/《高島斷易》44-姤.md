《高島斷易》44-姤

[![=44天風姤](http://upload-images.jianshu.io/upload_images/6831688-22430f61f363c815..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/35997876) 

［姤］為［夬］之反，
［夬］為一陰在上，五陽決之，幾至於盡，至［姤］而一陰復生於下。

造化之理，陰陽奇偶，知影隨形，循環反覆，去而復生。
天地不能有陽而無陰，聖人雖惡陰，而終不能絕陰。

［姤］之一陰，即自［坤］元下畫而來，履霜之漸，已兆於此矣。

按：「姤」字從女、從后，「后」與「後」通，謂陰即伏於乾後也。
此五陽一陰卦之所以名「姤」也。 

**姤，女壯，勿用取女。**

**［姤］，五月之卦，一陰自［坤］初來，生於［乾］下；
［坤］為女，又為老陰，故曰：「女壯。」**

**蓋陰之始生，其機甚微，其勢甚捷，寒霜堅冰，漸積漸長，陰之侵陽，有防不及防者矣。**

**往往家道之索，其始皆肇於女子，是壯莫壯於女也，懲其壯，故誡以勿娶。**

**特於［姤］陰始生發之，所以杜女禍之萌也。**

**《彖傳》曰：
姤，遇也，柔遇剛也。** **勿用取女，不可與長也。** **天地相遇，品物咸章也。** **剛遇中正，天下大行也。** **姤之時義大矣哉。**

**「姤」，古文作「遘」、或作「逅」。
「遘」，行而相值也；「逅」，邂逅，謂不期而會也，要即「相遇」之義也。**

**卦體下［巽］上［乾］，［乾］者、天也，［巽］者、風也，
天本清明在上，而微風乍起，適與相遇，故曰：「柔遇剛也。」**

**娶女本人倫之大，
然《詩》：「野有蔓草」，為男女相遇之私，遇而不正，故曰：「勿用娶女。」
而《彖傳》謂「不可與長」，蓋防［姤］陰之長而侵陽也。
惟相遇而不相侵，斯陰陽相濟，而適以相成。
夫獨陽不生，獨陰不育，天地相遇，乃能生物。**

**［乾］曰「品物流行。」［坤］曰「品物咸亨。」惟其相遇有成也。**

**［姤］，當四月純［乾］之後，［坤］陰始生，
［乾］為剛，［坤］土居中，為中正，謂之「剛遇中正」，將見天子當陽出治。
握［乾］德之剛方，闡［坤］陰之中正，
斯德以位顯，道與時行，黎民興變，四方風動，在此時也。**

**風之行最捷，風在天下，故曰：「天下大行。」**

**王化行而禮義修，禮義修而風俗正，
江漢之間，女子皆能貞潔自守，相遇而不與長，復何慮乎「女壯」者哉！**

**［姤］之時為盛夏，［姤］之義為純［乾］；
［姤］之為言，養也；［乾］之為言，健也；
［姤］之時義之大，於此可見矣。**

**以此卦擬人事，人事不外男女嫁娶，是人倫之大端也。
勿娶，則人倫滅，天地閉絕，陰陽睽隔，不生不育，不特無以為家，抑且無以為天下矣。**

**《彖》所謂「勿娶」者，非「不娶」也，為「勿用姤道以娶之」耳。**

**「姤」字，從女，其義為「遇」，女本陰柔，陽之而授以權，則陰乃長，
陰長則「女壯」，五陽雖盛，一陰得以消之矣。** 

**《傳》曰：「不可與長」，是抑其壯而歸之以中正也。**

**所遇既得中正，則［巽］順以從，所謂「宜爾室家，樂爾妻事」，刑於之化，可行於邦國。**

由是而推之，即天下亦可大行矣，夫何憂夫「女壯」哉！

聖人作《易》，以著消長之幾，陰陽起伏，不能偏癈，惟在因時以保護之耳。

故六爻之義，多取以陽包陰，而九五之「包」，最得中正。

諸爻之受其包者固包，即不受其包者，亦不能外其包。
斯陰不至於侵陽，則陰陽得其平，陰陽平而夫婦之道和，夫婦和而人事乃無不中正矣。

以此卦擬國家，自來國家顛覆，其釁每啟自閫闈，
如殷紂之亡由妲己，周幽之亂啟褒姒，「女壯」之禍，萬古垂鑒。

聖人於［姤卦］，首示其戒，惕之曰：「勿用娶女。」蓋所以遏其流而杜其漸也。 

其義則正，其旨則嚴，而其辭未免過激，懲其壯而「勿娶」，
不特人倫有缺，且何以處《關睢》「好逑」也耶？

故《傳》申之曰：「不可與長。」謂所惡於女者，惡其陰之漸長也。

陰不長，則陽不消，陽足以育陰，而陰不能剝陽，斯相遇而不相爭，且更得其相助。

王者之化，起自宮中，后妃之德，被於江漢，自來至郅治之朝，未嘗不藉內助之賢也。

「姤者，遇也。」卦體上［乾］下［巽］，［乾］剛［巽］柔，謂之「柔遇剛也」。

推之天地相遇而品物生，夫妻相遇而家政修，群臣相遇而治化行，
蓋得遇則成偶，不遇則為奇。

事無大小，未有不以相遇而成者也，特所遇務期中正耳。

［姤卦］六爻，惟九五獨得中正；
以祀為剛，以瓜為柔，祀之遇瓜，即剛之遇柔，得其包，則剛不為柔侵，而柔自樂為剛用；
諸爻亦以中正為吉，以不得正中為凶。

剛包之，實［乾］元包之，「大哉乾元」，其遇者廣，其包者愈大矣。
為［姤］言之，非專為［姤］言之也，國家教化之臧否，皆可於此卜之矣。

通觀此卦，
卦之體屬夫女，卦之義取夫遇，卦之象用懲其壯，卦之用戒其與長。

天下不能無女也，天下亦不可無遇也，
因其壯之為害，而遂欲絕其女、卻其遇，是率天下於寂滅之途，豈聖人作《易》之旨哉？
蓋壯之為害，不在於壯，而在與壯以權者，壯乃得以漸長。

《傳》曰：「不可與長」，則壯無其權，而女不為害，相遇適足以相成，而遇正大可用也。

［姤］之為卦，何嘗不善？ 

［乾］天上運，［巽］風下行，「帝出乎震，齊乎巽，相見乎離」，遇之象也，
是以天地得遇而物生，剛柔得遇而道平，君臣得遇而治成，［姤］之時義，所以為大也。
天下有風，為天風相遇，天無遠而不覆，風無遠而不屆，
古先哲以大中至正之道，宣告四方，象取此耳。

爻以九五陽剛居尊，為卦之主。

初以一陰方來，有君民相遇之象；
二以剛中下應，有大臣宣化之象；
五所用以招攜懷遠，風行下國者也。
三、四、上三爻，或病於「牽」，或失於「遠」，或傷於「窮」，
是皆不善於包，而相遇之未得其中正也。

聖人愛陽而惡陰，愛陽而喜其來，故於復之一陽，而喜其「來復」；
惡陰而亦不能禁其不來，故於［姤］之一陰，而戒其用壯。

可見聖人之於陰，未嘗不予陰以並生，但不使陰之漫長為患也已。 

**《大象》曰：天下有風，姤，後以施命誥四方。**

「風」字從几、從一、從虫，几象天體，一者大也，虫者生化之機。

［巽］為風、為虫，風之來也，遍行天下，故曰「風」。

［乾］為君，［巽］為命，君門九重，堂下萬里，命誥不施，
上情壅而不通，下心疑而未信，何以與民遇哉？

故凡立一政，興一法，必頒之典章，布之訓誥，自朝廷以及里閭，使天下曉然而知上意。

風教之行，疾如音響，故曰：「後以施合誥四方。」

［乾］為西北，［巽］為東南，四方之象也。

【占問】

*   問時運：好運盛行，能使四方聞名。
*   問戰征：軍令迅速，賞必信，罰必行，有席捲天下之勢。
*   問營商：為商為利，宜販運遠方，可以隨在獲利。
*   問功名：有名揚四海之象。
*   問婚姻：婚禮所重，在父母之命，媒妁之言，猶政事之有誥命也。得其正，則天下可行也。
*   問家宅：此宅防有被風傾圯之慮。
*   問疾病：小兒為驁風，大人為肝風，防有四肢不仁，或手足牽拘之症。
*   問訟事：此訟牽連甚廣，一時未得甘休。
*   問失物：竊者已遠颺，難以再得。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，繫于金柅，貞吉，有攸往，見凶，羸豕孚蹢躅。**

**《象傳》曰：繫于金柅，柔道牽也。**

初得［巽］下一陰，女象也。

［乾］為金，［巽］為木，木入金，成柅之象，故曰「金柅」。
「金柅」，絡絲之柎，女子所用；「繫於金柅」，繫絲也。
「繫」猶「牽」也，絲至柔，故《傳》曰：「柔道牽。」

九家《易》曰：「絲繫於柅，猶女繫於男。」 《高古錄》云：「晉武帝選女子有姿色者，以緋采繫其臂，是其證也。」

按「繫」者為繫住不動，婦人之德，靜為吉，動為凶，繫而不動，則「貞吉」；
「有攸往」，則「見凶」。

婦人言不出閫，行不履閾，行將何往？有往則必不安於室也，凶可知矣。

初六辰在未，上值柳，南宮候曰：「柳，其物為豕，故象豕；初巽陰柔，為之牝豕。」

群豕之中，牡強而牝弱，故曰：「羸豕。」

「蹢躅」，不安也，【牝豕】繫陰質而淫，躁動尤甚。

初以柔承五剛，不繫而往，故曰：「羸豕孚蹢躅。」

總之，絲為柔物，豕為陰獸，一失其繫，絲必紊亂，豕必奔突，任其所往，勢必消陽而剥剛。

其蹢躅也，不待否剝之至，而己可預知矣。

「孚」，信之先至者也。

【占問】

*   問時運：目下運途，有所牽制，不可妄動，妄動必凶。
*   問戰征：初爻為出軍之始，巽象陰柔，兵力必弱，顯見固守則吉，躁進則凶。
*   問營商：利坐賈，不利行商。
*   問功名：宜守舊而已。
*   問婚姻：九家《易》曰：「絲繫於柅，猶女繫於男」，正位夫內，故吉。
*   問家宅：此宅防有閨範不修之羞。
*   問疾病：此病是陰弱之症，宜安居靜養。
*   問失物：必為繩索所繫，即尋則得，過日不能得也。
*   問行人：在外必有女子牽連，不能即歸。
*   問六甲：生女。

【占例之346】

明治十八年(1885)十二月，鳥尾得庵居士來訪，談及東歐亂事。
居士謂予曰：「方今保加利亞，羅馬尼亞兩國暴動，關係全歐大局，子幸占其結果。」
筮得［姤］之［乾］。

爻辭曰：「初六，繫于金柅，貞吉，有攸往，見凶，羸豕孚蹢躅。」

斷曰：

「姤」者，遇也，是必率然相遇而啟釁也。

初爻屬［巽］，一陰微弱，是必小國也。
初應在四，四曰「包無魚」，是為包藏禍心，因而起凶者也，意者其在俄羅斯乎？

在保羅二國，能各安疆界，共相修好，
如［否卦］所云「其亡其亡，繫於苞桑」，是「安不忘危，治不忘亂」，
得其繫而國本固矣，即爻辭「繫於金柅，貞吉」之旨也。

若無端而聽外邦之唆惑，妄動干戈，勢必立見凶災，即爻辭所謂「有攸往，見凶」是也。

「羸豕孚蹢躅」者，《說文》亥為豖，戌亥乾位，則豕占屬［乾］，初動為［乾］，故有豖象。

初本一陰為［巽］，［巽］柔弱，故為「羸豖」。
［巽］為躁卦，豖又陰淫躁動，故曰「蹢躅」。

謂二國庸弱暗昧，如豖之負塗，猖狂躁動，如豖之出互，徒見紛擾奔突而已。

［巽］為風，《象傳》曰「天下有風」，想因此二國間隙，恐天下亦有聞風騷動者矣。

究其結末，當在上爻之時，
上爻曰「姤其角」，為［姤］之終，上乃窮矣，窮上反下，二國庶反而修好也。

鳥尾君聞之，殊有所悟。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，包有魚，无咎，不利賓。**

**《象****傳****》曰：包有魚，義不及賓也。**

［乾］為包，［巽］為魚，魚陰物，謂初，二包之，故曰：「包有魚」。

［剝］之「貫魚」，即從［姤］之一魚所生，能就［姤］之始而包之，故得「無咎」。

二居內卦之中，當剛柔相遇之始，見其為柔，特以優容而並包之，
不敢以激烈而啟變，亦不至以姑息而養奸，斯誠禦陰之善道也。

「賓」，謂九四，四辰在什，上值張，石氏曰：「張主賜賓客」。

二有魚，四則無之，是不及四也，故曰：「不利賓」。

《象傳》以「義不及賓」釋之，「不及」者，即《彖傳》「不可與長」之義。

千古禦小人之法，莫善於使之不相及；
予之以並生，不予之以漸長，則終無相及之時矣。

［姤］初之「不利賓」，以二為之包也。

【占問】

*   問時運：人生處世，安得相遇盡為君子？惟當曲意調護，不為小人所害，自得無咎。
*   問功名：魚有化龍之象，「包有魚」者，魚已為其所包矣，則升騰可必也。
    「不利賓」，利必在己也。
*   問營商：「包」為包羅富有之象，眾唯魚矣。魚亦有眾多之象，主貨物充盈，財利富厚。
    「不利賓」，為其利非外人所得竊取也。
*   問戰征：馬融曰：「魚介鱗之物，兵象也。」魚而能包，是必善用其兵者也。曰「不利賓」，賓即敵也，敵必可破也。
*   問婚姻：魚陰物，以陽包陰，婚事成矣。
*   問家宅：魚為陰物，象取女子，此宅定是女子主政。
*   問疾病：防有池魚殃及之災。
*   問六甲：生女。

【占例之347】

某甲來請占氣運，筮得［姤］之［遯］。

爻辭曰：「九二，包有魚，无咎，不利賓。」

斷曰：

此卦以一陰而上接五陽，必女子之不貞者也。

今占得二爻，爻辭曰「包有魚」，魚陰物善敗，「包有」者，是匿藏其物而有之也。
又曰「不利賓」，知賓亦嘗欲利而有之，及有之而反為不利。
不利於賓，其必利於主矣，
想此物儼如魚之在市，爾可有，我亦可有，本無定主也，利不利在包之者善自為之耳。

後據所聞，知某甲來占，非為氣運，實為一女子耳。

商人留妻於家，暫歸故里，經四月而回，其妻以夫不在，與某甲私通。
及其夫來，乃以其妻寄之於外國商人，詭云以預借外國人數百金，不得已以身抵之。

其夫無力償金，遂棄其妻而去，某甲乃得娶為己妻。

後某甲死，財產悉歸其妻所有，故爻象發現如此。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，臀无膚，其行次且，厲，无大咎。**

**《象****傳****》曰：其行次且，行未牽也。**

［姤］與［夬］反對，［姤］之臀在三，［夬］之臀在四，［姤］三即［夬］四也。

三居下體之上，［巽］為股，臀在股上，故三有臀象。

［剝］四曰「剝膚」，是剝陽也，［姤］三亦為初陰所剝，故曰：「無膚。」

上卦為［乾］，［乾］為行，三居［乾］［巽］之間，柔未變也，故「其行次且」，有危心焉。

［乾］之三「厲，無咎」，［姤］三化［巽］變柔，進退不果，其「次且」也，即其咎也。

幸其由此以進，行將入［乾］，尚不失健行之性，故曰：「無大咎。」

《象傳》以「行未牽」釋之，
「牽」者，牽制也，謂其行雖緩，尚能不失［乾］健，不為陰柔所牽制也。

【占問】

*   問時運：氣運柔弱，諸事遲疑，是以動輒有危。
*   問戰征：欲進不進，因疑生危，不能得勝也。無大敗亦幸矣。
*   問營商：販運不快，安能獲利？
*   問功名：尚須遲緩以待。
*   問婚姻：遲緩可成。
*   問家宅：此宅後面牆屋，定已傾圯矣，殊為可危，修葺斯可免咎。
*   問疾病：此病必是下體潰瀾，行坐不安，治之無咎。
*   問訟事：防受笞杖。
*   問失物：物已損壞，遲之可得。
*   問六甲：生女。

【占例之348】

有友請占一事，以決成否，筮得［姤］之［訟］。

爻辭曰：「九三，臀无膚，其行次且，厲，无大咎。」

斷曰：

「姤」者，不期而遇，為其事之出於意外者也。

今足下占得三爻，細玩爻象，臀在人身下體，所以安坐也，「無膚」，則坐不得安；
「趑趄」者，昧於事機，欲進而不進，則行不能決，坐行兩難，是以有厲也。
其事終歸不成，故亦「無大咎」。

【占例之349】

明治二十八年(1895)六月，三浦中將奉命為朝鮮公使，臨行占問朝鮮交際政策，
筮得［姤］之［訟］，呈之內閣總理大臣。

爻辭曰：「九三，臀无膚，其行次且，厲，无大咎。」

斷曰：

卦名曰［姤］，「姤」，遇也。方今海禁大開，玉帛往來，正當萬國會遇之時也。
卦體五陽在上，一陰在下，是孤陰為群陽所制，有大國攜服小邦之象。

今當三浦中將出使朝鮮，為占兩國交際方略，公使外行，則當以我為外卦，以朝鮮為內卦。
內卦為［巽］，柔順無力，可見朝鮮之弱小也。

臀在身後，為隱伏，有後宮之象，主有妃妾擅權，侵害朝政。

「無膚」，即剝膚，為切近之災，致不能安坐深宮也。
天下大勢，正當改舊從新，力圖富強，朝鮮因循舊習，欲改不改，是為「其行趑趄」也。
國勢之危，因此益甚，故「厲」。

三居巽之終，為乾之始，將化柔而變剛，以內卦而從外。
三又脫四為上下鄰，朝鮮向屬清國，四謂清也，以無包而起凶；
二本乾體，謂我國也，以克包而無咎。

朝鮮盛衰之機，歷歷可見。在我國交際之道，要亦不外是焉。

【占例之350】

明治三十年(1897)，占伊藤侯爵氣運，筮得［姤］之［訟］。

爻辭曰：「九三，臀无膚，其行次且，厲，无大咎。」

斷曰：

卦體［乾］上［巽］下，一陰生於五陽之下。
陰小人也，浸藏浸長，五陽漸受其剝，而不自覺也。

今占得三爻，曰「臀」，為人身下體；曰「無膚」，為剝傷已甚；
曰「其行趑趄」，為剛而變柔，故欲進不進。是皆小人之情狀也。

在侯剛方端正，斷不為小人所惑，
唯此五陽中一有不察，將有授之以權，而小人遂得出而為難，
凡侯所建善後之謀，必為之而敗，所策力行之政，必為之而阻，
即所謂「臀無膚，其行趑趄」是也。

至此而侯必不安於位也，故曰「厲」；然侯德望素著，故「無大咎」。
此為侯本年不得意之占也。

是年十月，侯果辭總理大臣之職。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，包无魚，起凶。**

**《象****傳****》曰：无魚之凶，遠民也。**

四入［乾］，復變而為［巽］，［巽］為魚，魚已為二所包，故「無魚」。

蓋天包乎地，陽包乎陰，得所包而「含宏光大」，並育無害，此二之包所以「無咎」也。

失所包，而魚將吸浪揚波，頓生凶患，小人之施毒以害君子者，其凶由是而起也。

《象傳》以「遠民」釋之，「魚」，猶民也，謂魚之不可不包，猶民之不可或遠。

不以民為小人，而驅而遠之，
必以民為同胞，而親而近之，斯民得兼包並育，何致有消陽之患哉！

【占問】

*   問時運：剛變而柔，運途不正，氣量淺狹，是以多凶。
*   問戰征：主將才力微薄，不能包容眾軍，防有兵變之禍。
*   問營商：「包無魚」，有囊裏空虛之象，何以獲利？
*   問功名：魚喜得水，人喜得名，無魚則水涸，無名則人窮，故凶。
*   問婚姻：婚姻之道，重在生育，「包無魚」，言無胎孕也。凶。
*   問家宅：《象》曰：「遠民」，此宅必在民居相遠之地，是孤村也。恐有不測之災。
*   問疾病：魚陰象，無魚是陰已虧極，陽不能包，必凶。
*   問六甲：生女。

【占例之351】

有友人來占氣運，筮得［姤］之［巽］。

爻辭：「九四，包无魚，起凶。」

斷曰：

卦象為天下有風，風之起也，忽焉而來，忽焉而去，有不期而相遇者也。
在人則為意外之遭逢也。

今占得四爻，四爻入［乾］，［乾］為包，變而為［巽］，［巽］為魚，
四欲包魚，而魚先為二所有，故欲包而無魚也。

足下占問之意，想必有一事欲謀，乃其事已落他人之手。
是足下運途不順所致，足下還宜含容優待，斯可免凶，否則凶禍從此起矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，以杞包瓜，含章，有隕自天。**

**《象》曰：九五含章，中正也。有隕自天，志不捨命也。**

［巽］為杞，杞、柳也，可屈以包物。

「杞」謂五，「瓜」謂初，杞剛而瓜柔，剛包柔，即「杞包瓜」也。

［姤］者，五月之卦，瓜以五月生，杞以五月盛，包之，正及其時矣。
及時而包之，柔者揚其花，剛者蘊其美，自覺章采之內含也。

五秉中正之德，初得其包，亦歸於中正，
即《彖傳》所謂「天地相遇，品物咸彰」者，其在此爻乎？
「有隕自天」者，瓜之為物，不能經久，黃熟而隕，亦天為之也。

在包之者，不肯委諸於天命，故於其隕也，若不勝其哀矜焉，
故《象傳》以「志不捨命」釋之。

【占問】

*   問時運：運行中正，才力所及，自能包羅諸有，雖不言吉，吉可知也。
*   問營商：生意雖不外木植瓜果等品，而包容甚廣，自有大財可得。
*   問功名：五居尊位，功名自顯，但進退榮辱，俱當安命。
*   問戰征：堂堂之陣，正正之旗，王者之師也。逆者誅，順者從，有包歸一切之勢焉。
*   問婚姻：有瓜瓞綿綿之象，吉。
*   問疾病：為熱包寒之象。
*   問六甲：生女。

【占例之352】

明治二十二年(1889)某月，橫濱辯護士某來，曰：
「近日商人與地主，為爭公共財產上權利起一大訟，此案向來紛爭，迄今未見和解也，
請煩一筮，以卜勝負。」筮得［姤］之［鼎］。

爻辭曰：「九五，以杞包瓜，含章，有隕自天。」

斷曰：

「姤」者，一陰遇五陽之卦，陰欲長而陽抑之，蓋陰長消陽，陽長消陰。
卦與［夬］相反，所謂「反復其道」，一消一長，亦天運使然也。

今足下為占爭財訟事，而得此爻，知此財產為公共之物，甲可取，乙亦可取，
猶之陰陽消長，彼此互有權也。

爻辭曰「以杞包瓜」，就杞瓜而論，杞為植木，特立在上，瓜為蔓生，綿延在地，
當以杞為商人，瓜為地主。
所謂「包」者，宜以商人包容地主，地主之權利，藉商人調護而出，猶瓜之施於杞木而生也。

「含章」者，謂所包之中，自有章華內含，以見利益之大也。

「有隕自天」者，隕，落也；其終財產歸結，要自有天數存焉，非人力所可強爭也。

孔子曰，得之不得，曰有命，勸兩造亦各聽命而已矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，姤其角，吝，无咎。**

**《象****傳****》曰：姤其角，上窮吝也。**

上九辰在戌，得［乾］氣，［乾］為首，位居首上，故曰：「角」。
遇而在上，遇亦極矣，故曰：「姤其角。」

角善觸，遇之而觸，不如遇之而包也，觸之故「吝」，然觸亦不害其正，故「無咎」。

《象傳》以「上窮」釋之。
凡上窮必返下，剝之窮上返下，而「碩果不食」，一陽乃「來復」焉。

「姤其角」，正窮上返下之象，故雖吝無咎。

聖人之於陰，欲以並生，不欲其浸長，上之「姤其角」，令其窮而自返也。

【占問】

*   問時運：運至於上，運亦窮矣。
*   問營商：角逐者爭利也，「姤其角」，是遇魁星也，功名大利。
*   問戰征：角力角勝，皆有戰象。角之字為刀下用，此戰大有殺戮，是窮兵之禍也。
*   問疾病：想頭角之上患瘡，醫治無咎。
*   問婚姻：上居［乾］之極，上窮返下，必是老夫而求女妻也。
*   問失物：物本在高處，窮而返下，須就低處尋之，可得。
*   問六甲：上窮而返，生男。

【占例之353】

一日有友人來曰：「僕與某貴顯，素來親厚，大蒙恩遇。
自貴顯歐美歸朝，交情忽疏，偶請面謁，遂至見拒，余實不知因何獲咎也。請為一占。」
筮得［姤］之［大過］。

爻辭曰：「上九，姤其角，吝，无咎。」

斷曰：

［姤］者，「女壯」之卦，女子之言，最易惑聽，朋友交情，為婦言所讒間者，往往多有。

今占得［姤］上爻，［姤］本女象，其義為「遇」，
爻辭曰「姤其角」，角善觸，是必於相遇之際，有觸其怒者，
彼婦遂挾其怨恨，設其計以相抵觸，進讒於貴顯，此貴顯與足下之疏遠所由來也。

「無咎」者，以角在上爻，上窮返下，
貴顯必久當自返，知其為讒，返而思舊，當與足下復尋舊好也。

某氏聞之，頓有所悟，曰：「
僕向於貴顯他出，屢訪其邸，一日見渠夫人，因事規勸，致拂其意，
既而貴顯歸，度彼婦畏僕告知，遂設計讒間，諒事所必有也。」

後悟貴顯有云：「我家之事，非外人所可干涉。」知此言非無因而來也。
今得其占，其疑乃釋，彼婦可吝，在我固無愧焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
