《高島斷易》56-旅

[![=56火山旅](http://upload-images.jianshu.io/upload_images/6831688-80937927a5bf2a18..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000126) 

為卦內［艮］外［離］。［艮］，山也；［離］火也。

山者，得主而有常；火者，附麗而不定。 
有常者，象所寓之地；不定者，象寄寓之人。

［離］者，麗也、別也，別其家、麗於外，此卦之所以名「旅」也。

**旅，小亨，旅貞吉。**

**「旅」，羈旅也，人當失其本居，寄跡他鄉，
所謂遠適異國，昔人所悲，亦安得曰大亨以正哉？
但求得其所依，足以自存，是亦羈旅之「小亨」也。**

**［旅］中之「貞吉」，即在此也，故曰：「旅貞吉。」**

**《彖》曰：
旅，小亨，柔得中乎外而順乎剛，止而麗乎明，是以小亨，旅貞吉也。** **旅之時義大矣哉。**

**《序卦傳》曰：「豐，大也，窮大必失其居，故受之以旅。旅，眾也。」
眾在外，謂之「旅」。**

**三陽三陰，卦從［乾］［坤］來，
［坤］三上居［乾］五、變［離］，作外卦之主。 
［乾］五下居［坤］三、變［艮］，作內卦之主。**

**［艮］止為體，［離］明為用，止則得其所，明則知其往，斯不患窮大失居矣。**

**其所以「小亨」「貞吉」者，柔而「順乎剛」，謂剛不忤物，柔不損己。**

**「止而麗乎明」，謂止而能定，明而能察，旅道之正在斯矣，
是以得其「小亨」，貞而獲吉也。**

**古人學問多從羈旅閱歷而來，往往於耳之所聞、目之所見，皆足增其知識，
故曰：「旅之時義大矣哉。」**

**以此卦擬人事，男子之生似桑弧蓬矢，射天地四方，為志在四方也，
故士者負笈而遊，商者載貨而往。**

**凡有一技一藝，罔不遠客他鄉，各謀衣食，是「旅」本人事之常。** **至離父母，背鄉井，廓落無友，惆悵自憐，其窮厄而不亨也，亦無足怪。**

**於不亨之地，而欲求其亨者，道唯在柔和以涉世，明察以審幾而已。**

**柔則以悅相親，而與世無忤，明則以誠相接，而與人無欺。
縱不能大有所得，亦可「小亨」，所謂「貞吉」者在此矣。**

**夫行旅之不得其貞者，無他，患在過剛、亦患在不明耳。**

**《彖傳》曰：「柔而順乎剛，止而麗乎明」，
所貴剛與柔之適中，明與止之相附，以是為亨、亦即以是為吉也。**

**人生涉世，一往一來，皆旅之時；一動一靜，即旅之義。
天子有行在，諸侯有朝會，士大夫出疆，農夫越畔，皆旅也，旅之為時為義，所關豈不大哉？**

**以此卦擬國家，國家之要，首重財用，而所以使財用之流通者，唯賴商旅耳。**

**端木子結駟連騎，管夷吾官山富海，皆所以開商旅之源也。**

**故善策富強者，必計內外交通之益，廣海陸運輸之程，便舟車之往來，課東南之美利，
財用由是而亨，而行旅則由是而勞矣。**

**夫遺人有候居之館，行役無失路悲，斯行客亦可少安矣。**

**《大象》曰：「山上有火」，火光所燭，近者蒙其照，遠者見其明，
喻言商者，明能燭奸，遠近無欺，故曰：「旅小亨，旅貞吉。」**

**蓋重財利，輕離別，商賈之所以營生也。權什一，通有無，朝廷亦藉以致富也。**

**方今之時，歐美各邦，國稅所關，專以商務為重，
是以海禁宏開，洋舶輻湊，鑿絕島窮崖而開市，率東夷北狄而來商，商旅之道，於斯為盛。**

**《易》有前知，故曰：「旅之時義大矣哉。」**

**通觀此卦，［艮］山止而在內，［離］火明而燭外，
下卦為旅客遠行之象，上卦為於時廬舍之象，
互卦有［大過］，為行邁跋涉之象。 **

**六爻中曰「所」、曰「次」、曰「處」、曰「巢」，各有其地也。
曰「災」、曰「焚」、曰「喪」、曰「亡」，各有所失也。
曰「懷」、曰「得」、曰「譽」，各有所獲也。**

**大凡羈旅之人，宜柔和喈眾，不宜剛暴自恃，故六爻以柔為吉，以剛為凶。**

**初以柔居下，是旅之微賤者；二柔中，故兼得；三過剛，故「喪」；
四剛居柔，雖得「不快」；五柔中，小費大得；六剛遇高，大喪而凶矣。 **

**卦與［豐］反，聚則成［豐］，散則成［旅］。
旅而能止，是旅之寄跡於外也；旅而遇明，是旅之擇地而蹈也。**

**總之，明有譽，昏有災也。得於柔，喪於剛也。**

**為「笑」為「號」，時為之也；曰「貞」曰「厲」，義所在也。**

**聖人之棲棲者，為道而行也；庸人之攘攘者，為利而往也。
夫非為旅之故與？其為則同，而其義要各有不同者焉。 **

**《象》曰：山上有火，旅，君子以明慎用刑，而不留獄。**

「山上有火」，與［賁］之「山下有火」，相對之文也。

［艮］為山，［離］為火，有火焚山之象，
野火燒山，過而不留，君子取其象以聽訟，片言即折，故「不留獄」也。

「明」取［離］之照，「慎」法［艮］之止，執法如山，不可移動也。

燭奸如火，無可掩蔽也，以斯用刑，刑無枉也。

卦上互［兌］，［兌］為刑人，故曰：「用刑」。

反卦［豐］，［豐］象「折獄」，故曰：「不留獄」。

【占問】

*   問時運：運未全盛，宜明以察之，慎以防之，即有災害，可隨即解脫。
*   問營商：宜出外販賣，隨來隨售，不可留積。
*   問功名：火在山上，有光明遠燭之象，升用在即。
*   問戰征：須用火攻。
*   問家宅：慎防火災。
*   問婚姻：即日可成。
*   問疾病：是肝火上炎之症，其勢可危，生死在即，宜慎。
*   問訟事：即日可了。
*   問行人：即歸。
*   問六甲：上半月生女，下半月生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，旅瑣瑣，斯其所取災。**

**《象****傳****》曰：旅瑣瑣，志窮災也。**

初居卦之最下，是始為旅人者。

「瑣瑣」，小也；「斯」《爾雅》曰：「離也」；
「所」，即《詩》：「爰得我所」之所，謂居處也。

與二三爻曰「次」，四曰「處」，皆為旅舍之地也。
「斯其所」者，謂旅行在外，因瑣瑣細故，遂致離其旅處。

《序卦》曰：「旅而無所容。」離其所，則必無地可容矣，故「取災」，言其災由自取耳。

《象傳》推本於「志窮」 ，以其較量尽瑣瑣之故，一有不遂，則離其旅處，
不特旅窮而志亦窮矣，窮則招災，故曰：「志窮災也。」

【占問】

*   問時運：出身既微，行運亦陋，孤身作客，恐難獲利。
*   問營商：資財微細，生業亦卑，難免災禍。
*   問功名：雖得亦卑。
*   問戰征：按五百人為旅，軍力單薄，有敗無勝。
*   問家宅：地位委瑣齷齪，必小戶之家也。慎可免災。
*   問婚姻：《詩》節南山之什第十九「瑣瑣婚婭，則無膴仕」，知非名門大族也。
*   問疾病：有小災悔，初起可治。
*   問六甲：生男。

【占例之438】

友人某來，請占氣運，筮得［旅］之［離］。

爻辭曰：「初六，旅瑣瑣，斯其所取災。

斷曰：

旅，羈旅也，為遠出他鄉，孤身只影，羈旅無親。

爻象以柔為吉，以剛為凶，蓋惟柔順和眾，斯不為孤立也。

初爻為初次行旅，「瑣瑣」，小也，為量淺陋，錙銖必較，以是取災，災由自取耳。

今足下占氣運，得此爻辭，夫人生如寄，天地本逆旅也。
散財和眾，則四海皆兄弟；斂財取怨，則坦途成荊棘。
人苟委瑣齷齪，逐逐為利，勢將無地容身，所謂「旅而無所容」也，災禍之來，必難免矣。
足下宜大度寬容，無吝財，無招怨，和悅處世，所謂「言忠信，行篤敬，雖蠻貊可行」焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，旅即次，懷其資，得童僕貞。**

**《象****傳****》曰：得童僕貞，終无尤也。**

「即」者，就也；「次」者，舍也；「資」者，貨也。

幼者童，壯者僕，［艮］為童僕，故曰「童僕」。

［離］為資斧，故曰「懷資」。

二爻柔中居正，有「即次」之象。
以虛承實，有「懷資」之象；柔順，則童僕亦盡其忠信，三事皆得其便宜。

內不失己，而已無不安，外不失人，而人無不與，皆由柔順中正之德所致也，
故曰：「旅即次，懷其資，得童僕貞。」

不言「吉」者，旅寓之際，得免災厲為幸耳。

《象傳》之意，亦不外此也。

【占問】

*   問時運：有財有人，運途中正，自無憂也。
*   問營商：得財則可以謀利，得人則可以共事，千里作客，可以無憂矣。
*   問功名：是以財捐納者。
*   問戰征：資財，即軍餉也；「童僕」，即軍卒也。餉足兵強，攻無不克。
*   問家宅：必是寄居之宅，喜得財用充裕，童從順正，家室和平，自無咎禍也。
*   問婚姻：有富室贅婿之象。
*   問疾病：旅處得病，喜有童僕，盡心服侍，可以調養痊癒。
*   問六甲：生男。

【占例之439】

明治十七年(1884)，余漫遊九州，一日往觀某石灰坑，其夜有社員過訪予寓，曰：
「君精於幹事，今日巡視敝坑，定有高見，幸請教示。」
余曰：炭坑之業，余素所未諳，辱承諸君下問，敢為一占以決之。筮得［旅］之［鼎］。

爻曰：「六二，旅即次，懷其資，得童僕貞。」

斷曰：

本社在東京出店，遠離九州，營謀坑業，諸君皆行旅在外者也，
故曰「旅即次，懷其資，得童僕貞」。

知此坑業，有財有人，可大可久，其所經辦，上下用人，皆正直無私，本可無憂矣。

但三爻有焚次喪僕之象，明年防有火災；
四爻曰「得其資斧」，後年可以獲利，償斯所失；
五爻小失大得，坑業聲名，得以上達，是為坑辦全盛之時；
惜上爻曰「鳥焚其巢，先笑後號咷」，此象可慮，約應在五年之內也，宜預為慎防。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，旅焚其次，喪其童僕，貞厲。**

**《象****傳****》曰：旅焚其次，亦以傷矣。以旅與下，其義喪也。**

三爻處內卦之極，出［艮］入［離］，
［離］為火，故有焚象，［艮］為居、為舍，「次」，旅舍也，故曰：「焚其次。」

童僕隨侍於次者，次焚，而童僕亦喪，是背主而去者也。

［艮］為童僕，故曰：「喪其童僕。」

旅次焚，禍起不測，有由童僕之不戒者，亦有不由於童僕者。
三爻「童僕貞」，然雖貞亦危，故曰：「貞厲。」 
旅次經焚，身危資失，旅客固受傷矣，
而在童僕，向承使令，一經焚災，深恐主人責問，捨此而去，亦其義也。

故《象傳》兩釋之。

【占問】

*   問時運：運途顛倒，破敗重重，大為可危。
*   問戰征：謹防火攻，尤慮軍心渙散，不戰自遁。
*   問營商：防有不測之禍，可危。
*   問功名：目下難望，必兩年後，至五爻曰：「終以譽命」，可以成名也。
*   問婚姻：一時不成，難偕其老。
*   問家宅：防有祝融之災。
*   問疾病：本人可癒，兒女或童僕，難以保全。
*   問失物：必是童僕所竊。
*   問六甲：生男。

【占例之440】

真言宗高僧雲照律師，博職釋風俗，為一宗之覺士也，余昔遊高野西京，時得相晤。
明治十八年(1885)夏初，雲照師偶訪余廬，謂余曰：
「貧衲以虛無為宗，吉凶悔吝，無復掛念，所以眷眷不忘者，惟在宗教之盛衰耳，敢煩一占。」
筮得［旅］之［晉］。

爻辭曰：「九三，旅焚其次，喪其童僕，貞厲。」

斷曰:

夫「旅」親寡之卦也，在禪家離凡脫俗，身入空門，以四大為禪房，以六道為逆旅，
凡一生所涉，悔吝吉凶，悉屬幻境而已。

今律師占宗教盛衰，得［旅］三爻，
在律師脫離本山，雲遊世外，到處天涯，何有旅舍？隨身衣缽，何有童僕？

八妄皆空，無所謂貞也；
九根無礙，無所謂厲也；
三昧之火既消，無所焚也；
四禪之縛既脫，無所喪也。
爻象所示，不足為律師掛慮。

按［旅］三變而為［晉］，
［晉］《彖傳》曰：「晉，進也，明出地上」，［離］者，日也，象如佛日長明，照大地。
禪門之宗教，當有日進日盛之象，是可為律師慶也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，旅于處，得其資斧，我心不快。**

**《象傳》曰：旅于處，未得位也。得其資斧，心未快也。**

四居［離］之始，［離］為見，四之旅行，是往而求利見也。
得位進於朝，不得則「旅於處」，故《象傳》曰：「未得位也。」
［離］為資斧，故曰：「資斧。」
即《春秋傳》所謂「居則具一日之積，行則備一夕之衛」是也。
「資」與二「懷資」不同，二之資，由我而具；四之資，自外而來，故曰：「得。」

［離］為干戈，有斧象，斧所以為衛也。

四之所以僕僕行旅者，惟期得位乘時耳，乃所得而僅在資斧，所願未償，故「我心不快」也。

以四初入［離］爻，文采未彰，名譽未顯，故祿位猶未得也。

【占問】

*   問時運：盛運未至，所得亦僅耳。
*   問營商：出外販運，少有獲利，未能滿望。
*   問功名：一時未得，容待來年，定可成就也。
*   問戰征：可以擄得敵糧，未能遁獲大勝。
*   問婚姻：嫁資頗厚，但是偏房，非正嫡也。
*   問家宅：地位不當。
*   問疾病：是心疾也，因謀望不遂，憂鬱所致。
*   問六甲：生女。
*   問失物：可得。

【占例之441】

明治十八年(1885)某月，某貴顯來訪，曰：
「余知友某氏，今受外國公使之命，在某氏尚別有希望，不知成否？請勞一筮。」
筮得［旅］之［艮］。

爻辭曰：「九四，旅于處，得其資斧，我心不快。」

斷曰：

［旅］者，出內向外之卦，出使外國，即旅行之象。

凡使臣遠適異國，行則授餐，宿則授館，固其宜也，故曰「旅於處，得其資斧」。
至捨使任而別謀位置，是得隴望蜀，恐未能如願以償，宜其中心不快也。

迨五爻曰「終以譽命」，則所謀可遂矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，射雉，一矢亡，終以譽命。**

**《象****傳****》曰：終以譽命，上逮也。**

五爻柔順文明，為［離］之主，［離］為雉、又為弓矢，故取象「射雉」。

五動體［乾］，矢動雉飛，故「一矢亡」。

五自［坤］三來，［坤］為終，［離］為譽，下互［巽］，［巽］為命，
故曰：「終以譽命。」

古者士以雉為贄，射雉而得，是士之進身有階也

本以遠適他邦，得以射雉著能，一時翕然稱美，名譽上聞，而來賜命之慶也。

故《象傳》釋之曰：「上逮也。」

【占問】

*   問時運：運途柔順，小往大來，終有慶也。
*   問營商：雖小失，有大得也，名利兼全。
*   問功名：晚運亨通，聲名上達。
*   問戰征：有成功之象。
*   問家宅：翬飛鳥革，善美堪稱。
*   問婚姻：二五得應，世稱佳偶。
*   問疾病：想是身臨矢石，以忠殉難，得有賜命之榮。
*   問六甲：有桑弧蓬矢之兆，男喜也。

【占例之442】

明治二十四年(1891)，占某貴顯氣運，筮得［旅］之［遯］。

爻辭曰：「六五，射雉，一矢亡，終以譽命。」

斷曰：

五處文明之爻，雉，鳥之有文者也，故「離為雉」；射雉得之，言能取法文明也。

矢發於近，及於遠，有旅之象；一矢雖亡，一雉可獲，小費大得，宜其志譽上聞也。

今貴下占氣運，得此爻，就卦象論，知貴下有奉命遠遊之象；
就爻辭論，知貴下有小往大來之慶。

自維新以來，國家政令，多取法歐美，今貴下皇華奉使，遠適異國，
一以敦兩邦之好，一以觀上國之風，彼所謂日進文明者，何難一舉而得之？

譬如射雉，可一矢而中的矣。
則貴下之聲譽，可遠播於四方，貴下之使命，定勞邀夫三賜。
是可為貴下預賀焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，鳥焚其巢，旅人先笑後號咷，喪牛于易，凶。**

**《象****傳****》曰：以旅在上，其義焚也。喪牛于易，終莫之聞也。**

［離］為鳥，［艮］為止，故曰：「巢。」

［離］為火，互［巽］為木，故曰：「焚其巢。」

三居內卦之極，剛而過中，故其次焚。

上居全卦之極，高而忘危，故其巢亦焚，辭雖不同，其義一也。

三至五互［兌］，［兌］為悅、為口，有笑之象；
［離］五曰：「出涕沱若」，有號咷之象。

先互［兌］，後入［離］，故曰：「先笑後號咷。」

［離］本［坤］體，［坤］為牛、亦為喪，故曰：「喪牛。」

牛性最順，［旅卦］全體，以柔順者吉，剛暴者凶，上以剛處極，失其順矣，是謂「喪牛」。

「易」，不難也；喪其牛，勢必凶矣。

《象傳》以旅處上極，猶如離木上槁，故曰：「其義焚也。」

「終莫之聞」者，「喪牛於易」，猶客死於外，無室無家，終無人過而問之者矣。

［大壯］曰：「喪羊」，喪其狠也。
［旅］曰：「喪牛」，喪其順也。狠可喪，順不可喪也。

【占問】

*   問時運：行運已極，高而無與，樂極悲來，凶之道也。
*   問戰征：防有焚營劫寨之危。
*   問營商：先小利，後大損，凶災疊至，可危可危。
*   問功名：有喪無得。
*   問家宅：有覆巢累卵之危。
*   問婚姻：先成後散，先喜後悲，凶。
*   問疾病：屬牛者必凶。
*   問六甲：生女，不育。

【占例之443】

明治廿四年(1891)五月，余遊寓大孤，一日侵曉，有新聞記者數人，訪余旅舍，曰：
「今回有一大事變，請為一占。」余詢為何事，曰大津事變也。
筮得［旅］之［小過］。

爻辭曰：「上九，鳥焚其巢，旅人先笑後號咷，喪牛于易，凶。」

斷曰：

卦名曰「旅」，無論為名為利，或貴或賤，凡北馬南船，邀遊天涯，皆旅人也。

旅人馳逐風塵，猶鳥之翺翔雲霄，鳥之棲集有巢，旅之止宿有所，其義同也。

上居高位，有貴人之象；高而可危，有焚巢之慮。
巢之未焚，安棲可喜，巢之既焚，失所可悲，故有「先笑後號咷」之辭。
牛所以駕車而行也，「焚其巢」，既不得其棲；喪其牛，又不便於行，不幾倀倀無之矣！

占大津事變，得［旅］上爻，上爻處［艮］之極，
［艮］反為［震］，［震］為主器，有太子之象；上爻又在位外，有太子出遊在外之象。

［離］為火，火炎上，巢於樹上，故象為「鳥焚其巢」，是巢之焚，以高而在上取凶也。

今番大津之變，亦因俄為強國，太子又在高位，是以有此非常之禍。
［離］又為刀，故傷為刀擊，傷在頭部，亦應上爻。

當俄太子始來我國，禮遇之豐，彼此歡洽，忽罹此變，彼此驚嘆，即所謂「先笑後號咷」也。

是日俄太子遊至大津，
意在輕車簡易，不駕輿衛，不知此一擊也，正因其易而來，故曰「喪牛於易」。
［離］為牛，故取象於牛；［離］又為甲，聞太子之易，中有鐵甲，故無重傷。

卦至上已終，出卦為［巽］，［巽］為歸，知太子必即罷遊歸國矣。

《象傳》曰「終莫之聞」，料知太子無恙歸國，在俄國亦以狂暴目之，置之不聞而已。
至凶犯津田三藏之罪，旅《大象》曰：「君子以明慎用刑，而不留獄」，當以速決無疑。

余明晰以斷，新聞記者咸皆驚服。

此占為關兩國交際，未許剩揭報紙，謹錄以呈扈從諸大臣。

後見大阪《朝日新聞》報刊載副島伯所論，謂津田凶犯，宜速處決，此言正合《易》旨也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
