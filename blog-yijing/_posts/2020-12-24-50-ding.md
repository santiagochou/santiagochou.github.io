《高島斷易》50-鼎

[![=50火風鼎](http://upload-images.jianshu.io/upload_images/6831688-e6367b133aef80db..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000247) 

《序卦傳》曰：「革物者莫若鼎，故受之以鼎。」

「鼎」者，新命之象，昔禹平水土，九州倏同，鑄九鼎以象九州，歷代寶之。
夏亡鼎遷於商，商亡鼎遷於周，故三代革命，以鼎為重器也。

卦自［革］來，［兌］互［乾］金居上，火互［巽］木居下，有鑄鼎之象。
本卦火上木下，木能生火，有鼎烹之象，故其卦曰［鼎］。 

**鼎，元吉亨。**

**「元吉，亨」者，
［巽］《象》曰「小亨」，［離］《象》曰「利貞，亨，畜牲牛吉」，皆不言「元」。
卦下互［乾］，［乾］備四德，元亨蓋自［乾］來，唯［乾］於四德外，亦不言吉。**

**王弼曰：「吉然後亨。」程子以《彖傳》只釋元亨，吉為衍文，朱子從之。**

**按，鼎為三代革命重器，凡薦神饗賓，莫不用鼎。
知器之吉，莫如鼎，用之吉，亦莫如鼎，不得以《彖傳》未釋，欵其為衍也。**

**竊意亨則無不吉，《彖傳》特略之而已。**

**《彖傳》曰：
鼎，象也。以木巽火，亨飪也。
聖人亨以享上帝，而大亨以養聖賢。** **巽而耳目聰明，柔進而上行，
得中而應乎剛，是以元亨。**

**凡器莫重於鼎，製器尚象，故曰「鼎，象也。」**

**卦體下［巽］上［離］，［離］為火，［巽］為風，亦為木，
中互澤水，爨以木火，是鼎鍋烹飪之象。**

聖人用之於祭祀，烹犢以享上帝，用之於賓客，大亨以養聖賢。

鼎者，三足兩耳，
卦體初爻下陰為足，
二、三、四三陽象中實，為腹，
五陰為耳，上陽為鉉，是「鼎」象也。

烹飪者，鼎之用也。

下［巽］，順也，上［離］為目，五為耳，有內［巽］順而外聰明之象。

卦自［巽］來，陰進居五，下應九二之陽，故其占曰元亨。
享帝養賢，是極言鼎之用，「巽而耳目聰明」，是極言鼎之德。

「柔進而上行」，由［巽］進［離］也。［離］為明，能明則通矣。
「得中而應乎剛」，以五應二也，二中實，有實則大矣，是以元亨，此所以耳目聰明。

三代聖王，皆以鼎為寶，豈徒取尋常烹飪已哉！

以此卦擬人事，卦體火上木下，中互金水，金以鑄鼎，鼎以盛水，
鼎下以木火炊之，為之烹飪，是古火食之遺制也。

此為人事飲食之常，不可一日或缺者也。
王者以鼎之貴，用以享帝養賢，而下民則為承祭款賓，亦禮所不廢。

或椎牛奉祭，感切露霜，或殺雞歡留，情殷信宿，蓋其真誠之意，有假器而形之者也。

按《玉篇》云：「鼎所以熟物器也。」
《說文》云：「鼎三足兩耳，和五味寶器也。」乃知鼎為調味之具。
凡味之變，水最為始，五味三才，九沸九變，火為之紀，時徐時疾，無失其理，
鼎中之變，精微纖妙，口弗能言，智弗能喻，要其運用無過調火，
惟［離］得烹飪之功，惟［巽］得緩急之用。

［離］，火也，火之功藉木而著，火之用藉水而濟，遇木則生明，遇水則有聲；
生明則目可視，有聲則耳可聽。
［鼎］以［離］為目，以五為耳，是內［巽］順而外聰明也，
故曰「巽而耳目聰明」。

「柔進而上行，得中而應乎剛。」鼎有此二德，而鼎所以日用日新，其道乃得大亨也。
人事之欲捨舊從新者，皆當取法於［鼎］焉。

以此卦擬國家，古者鑄鼎象物，協於上下，以承天體，有德者得之，昏德者失之，
是［鼎］以德為去留，故君子必「正位凝命」以保此鼎也。

推之調和五味，鼎之用在烹飪也。

大武一斛，鼎之尊在享帝也；
盛饌四簋，鼎之隆在養賢也。而能保守此鼎而不失者，則唯在夫德。

德足應天，而天受其享，德能養賢，而賢受其養。
然桀有鼎而遷於商，紂有鼎而遷於周，謂鼎無靈也，而儼有靈矣。

鼎無耳而能聽，鼎無目而能視，天下之物，聰明者莫若鼎也，故曰「巽而耳目聰明。」

「柔進而上行者」，由［巽］而進［離］，［離］上炎，故曰「上行」。

「得中而應乎剛」者，中虛以應二，二「有實」，故曰「應乎剛」。
是［鼎］之所以成［鼎］，為帝王所至寶者，在此矣。

中天之世，所謂明四目，達四聰，總不外此「耳目聰明」之用也哉。

通觀此卦，［井］取用於水，［鼎］取用於火，故［井］［鼎］二卦，爻象相似。
蓋［井］以［坎］水為主，下象井而上象上；
［鼎］以［離］火為主，下象鼎而上象亨。
［井］汲在上，故［坎］居上，而上卦多吉，
［鼎］烹在上，故［離］居上，而上卦亦多吉。

二卦居［革］之間，井革則修，鼎革則遷，鼎者、新也。
有王者興，必以鼎為受命之符，特牲告廟，酒醴饗賓，心之誠，禮之隆，無不以鼎為重焉。

「巽而耳目聰明」者，即所謂「亹聰明，作元後」是也。

其命維新，其道大亨，其化則柔而上行，其德則中而應剛，
其器也，則宗廟享之，子孫保之，所願萬世有道而不遷也。 

**《大象》曰：木上有火，鼎，君子以正位凝命。**

木上有火，為木生火之象，即烹飪之用也。

蓋鼎，寶物也，二代以鼎相傳，鼎之所在，即天命之所歸，君子所以「正位凝命」也。

「位」，君位也；「命」，天命也，君子履中居尊，
「正位」而不使之傾，「凝命」而不使之渙，是所謂恭己以正，南面篤恭，而天下平也。

《易‧大象》言天命者二：［大有］曰「順天休命」，［鼎］曰「正位凝命」。

［大有］以「遏惡揚善」，故命貴夫順；「鼎以享帝養賢」，故命取夫凝。

要即《中庸》所云：「大德者必受命」是也。

【占問】

*   問時運：木上升，火上炎，有日進日上之象，大可成事立業。
*   問戰征：踐主帥之位，率三軍之命，正有如火如荼之勢，馬到成功，此其時也。
*   問功名：貴不可言。
*   問營商：木生火，鼎烹物，得其自然之利，可不勞而獲也。
*   問家宅：防有祝融之災，宜謹慎。
*   問疾病：必是肝火上沖之症，宜以泄肝順氣治之。
*   問婚姻：爻為相生，鼎為重器，必是正配，又得內助。
*   問訟事：火勢正旺，一時未得罷休，宜定心安命，自然得直。
*   問六甲：生女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，鼎顛趾，利出否，得妾以其子，無咎。**

**《象傳》曰：鼎顛趾，未悖也。利出否，以從貴也。**

爻體［巽］為股，初在股下，故曰「趾」，上應九四則「顛」矣。

初至五為［大過］，「大過，顛也」，故初為「顛趾」。
按《少牢‧饋食禮》：「雍人概鼎」，概、滌也，所以去其宿垢。
「趾顛」則鼎倒，而垢自出。「否」，即垢也，故「利出否」。
「出否」不得謂悖。

爻體三之五，互［兌］，［兌］為妾，［鼎］為器，
「主器者長子」， 故有「得妾以其子」之象，主器，是以謂貴。

「無咎」者，蓋因敗成功，以賤得貴也。
陸氏希聲曰：「顛趾出否，雖覆未悖，猶妾至賤；不當貴，以其子貴，故得貴焉。」
《春秋》之義，母以子貴是也。

【占問】

*   問時運：有因禍得福，轉敗為成之兆。
*   問營商：初次小損，後獲大利，且有商地成家之象。
*   問功名：有榮封之喜。
*   問家宅：此宅牆基有壞，修之獲吉，且必出貴子。
*   問婚姻：是為小妾，必生貴子。
*   問疾病：腹有宿積，利在下瀉，無咎。
*   問六甲：生男，宜於庶出。

【占例之391】

縉紳某來，請占伊夫人之病，筮得［鼎］之［大有］。

爻辭曰：「初六，鼎顛趾，利出否，得妾以其子，無咎。」

斷曰：

爻辭為「顛趾」「出否」，是因鼎中有積污，倒鼎而出之也。

論之病體，問胸有積塊，宜下瀉之，
在婦科或有血瘀等患，當破血以下之，不可做懷孕論也。

今占夫人之症，得此爻象，知其病在子宮，
因房事過度，子宮受損，宿穢未清，急宜調治，用法洗滌。
但治療後，防生育有礙，須另覓小妾，據爻象必有貴子，可得。

縉紳感悟，果續妾，而得子。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，鼎有實，我仇有疾，不我能即，吉。**

**《象****傳****》曰：鼎有實，慎所之也。我仇有疾，終無尤也。**

「實」者，鼎之實，即為鼎中之肉。

陽為實，陰為虛，二爻陽實，位當鼎腹，是鼎有實之象，故曰「鼎有實」，
則可享上帝，可養聖賢。

古之人爵高祿厚，每多不免凶禍，是由仇即我也，二應在五，為三四兩陽間隔，
故曰「我仇有疾」。

「仇」者，害我者也；「疾」者，惱我者也。

二自守堅固，不相比附，故曰「不我能即」。

人能守正，不正者不能就，所以吉也。

鼎之「有實」猶人之有才，當慎所趨向，斯不陷於非義。

故《象傳》以「慎所之」釋之，謂一鼎不能動，則萬夫廢；一心不可動，則萬議息，
慎所之之謂也。

「終無尤也」，「無尤」，乃所以得吉也。

又曰「疾」字，有妒害之義，入朝見疾是也。

小人之為害也，必託為親愛，以伺其隙，
在我既志潔行芳，嫉我者自無隙之可乘，不能即而害之也。

【占問】

*   問時運：運途正直，奸邪自遠，無往不吉。
*   問功名：「實」者，實獲也，名成之後，多有忌嫉之者，宜慎防之。
*   問營商：曰「鼎有實」，即所謂囊有財也，宜防匪人盜竊。
*   問婚姻：二與五應，五變為［姤］後，［姤］曰「勿用娶女」。
    「仇」，怨偶也；「不我能即」，是不娶也。
*   問家宅：「實」者，富足之家，防仇人窺伺。
*   問疾病：陽為實，是實熱之症，宜對症調治，吉。
*   問六甲：生女。

【占例之392】

明治十二年(1879)夏，大阪豪商藤田傳三郎、中野梧一兩氏，被疑見拘，護送東京，
當時各新聞怪二氏拘留，喋喋評論。一日有友來訪，請占二氏禍幅，筮得［鼎］之［旅］。

爻辭曰：「九二，鼎有實，我仇有疾，不我能即，吉。」

斷曰：

鼎為大器，未易搖動者也，今鼎中「有實」，是愈重而不可動也。藤田中野兩氏，正當其象。

動之者為司法官，今司法官「有疾」，不能展其力，則欲動而卒不能動也。
是謂「我仇有疾，不我能即」。

兩氏之獄，想既日可解脫也。

既而果然。

【占例之393】

一日友人某來，曰：「近日有媒人來，為余說妾，請占此女娶之如何？」筮得［鼎］之［旅］。

爻辭曰：「九二，鼎有實，我仇有疾，不我能即，吉。」

斷曰：

［鼎］有 「耳目聰明」之象，又
內卦［巽］為長女，其色白，外卦［離］為明，為麗，其女必有才智，且有美色。

然曰「鼎有實」，恐胎已有孕，則有外遇可知也。

至此女有妊，兩親必未之知，既媒人亦必不知也，足下母須道破，婉言辭之可也。

某果善辭謝之。後聞此女所嫁，既為外遇情郎，未匝月而產。

後某每面予，談論此事，贊 《易》理之靈妙也。

【占例之394】

明治三十一年(1898)，占英國與德國交際，筮得［鼎］之［旅］。

爻辭曰：「九二，鼎有實，我仇有疾，不我能即，吉。」

斷曰：

［鼎］為調五味之器，能使味之不和者，終歸于和也。

今占英德兩國交際，得［鼎］之二爻，二與五應，當以二屬德，以五屬英，
二五陰陽相應，可見英德相親，但為四爻障礙其間，故兩國意志不能相通。
必待四年後，四爻障礙退去，兩國自得相親也。

《象傳》所謂「慎所之」，言當僅持其向往，「終無尤」，自可得免其受害。

按英國以多年稱累之功，建成霸業，
英國先帝威廉，聯合比鄰小國，征挪威、奧地利，克服法國，
因此構怨于奧法兩國，恐兩國潛圖復仇，欲借德國之勢，聯絡保護，是以不得不結好於德也。
此兩國交際上之密意也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，鼎耳革，其行蹇，雉膏不食，方雨虧悔，終吉。**

**《象****傳****》曰：鼎耳革，失其義也。**

毛西河云：「凡鼎既實，則以鉉貫耳，扛近食前，《儀禮》所謂『扃鼎』是也。
若未實，則撤鉉脫耳，謂之『耳革』。」

凡物皆以足行，唯［鼎］以耳行，「耳革」則不能舉之而行，故曰「其行蹇。」

上［離］為雉，下［巽］為雞，雞亦雉類，雉入鼎烹，故曰「雉膏」。

雉膏，食之美者也，鼎之行既蹇，雉膏雖美，人不得而食之矣。

三動成［坎］，［坎］為雨，初之三為［睽］，
［睽］上曰「遇雨則吉」，［睽］上互［坎］，雨皆取象於［坎］耳。

「方雨」，乍雨也。雨之潤者，謂之膏雨，喻言「雉膏」之芳潤也。

［坎］為破，亦為悔，故曰「虧悔」，謂有此美味，而不得食，舉鼎者能無悔乎？

悔則思變，將耳之革者不革，而行之蹇者不蹇，始雖悔，終用吉矣。

古帝王鑄鼎象物，以為世鑋，鼎因一成而不易，舉鼎之制，亦一成而不改。

今欲以舊鼎變新鼎，妄革其耳，率至一步不能行，故曰「失其義也」。

［井］［鼎］九三，皆居下而不用，［井］三「井渫不食」，［鼎］三「雉膏不食」，
君子能調和其食，而不能使人之必食。

此卦三雖欲革耳，五能以金鉉實之，雖始有悔，終乃得吉也。

【占問】

*   問時運：運非不佳，但妄意變改，以致所行輒阻，是以有悔也。
*   問功名：目下雖云不美，改就他途，反多災悔。
*   問營商：業有改遷，致貨物呆滯，須俟三年後，可復興也。
*   問戰征：兵隊有變，恐糧食被劫。
*   問家宅：此宅兩廂房。防有變動，或有火災，遇雨得救。
*   問婚姻：恐有悔婚改適之變，所謂「失其義」也。
*   問六甲：生女。

【占例之395】

明治二十年(1887)春，晤某貴顯，遍論在朝諸公，余曰：「若某公者，今年可登顯秩。」
貴顯曰：「子何知之？」
余曰：「余每年冬至日，占問在朝諸公氣運，故得知之。某公今年運當［鼎］之［未濟］。」

爻辭曰：「九三，鼎耳革，其行蹇，雉膏不食，方雨虧悔，終吉。」

斷曰：

三爻以陽居陽，才力俱強，與四相比，四爻亦陽，兩陽故不相親。

三以位不得中，與五位亦不相應，故「耳革」而不能受鉉，遂致淹塞而不行也。

雖鼎中「雉膏」之美，終不得而食之，喻人有濟世之才，無以舉之，終不能展其抱負也。

「方雨」者，如大旱得雨，足慰民望，民之待澤，無異旱之待雨，所謂斯人不出，如蒼生何？
故始之「悔虧」，終乃得吉也。

某公今年運途，其象如此，是以知其必得升用也，
但嫌三爻陽剛過甚，太剛必折，防有不測之災。

某貴顯聞之，深感《易》理之妙，後某公果升封伯爵，榮擢顯要；
翌年某公，猝遭暴變，致有刖足之患，應在四爻「鼎足折」之兆。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九四，鼎折足，覆公餗，其形渥，凶。**

**《象****傳****》曰：覆公餗，信如何也！**

鼎三足，象三公，案九四辰在午，上值紫微垣。

三師，隋《百官志》曰：「三師之不主事，不置府僚，與天子坐而論道，蓋貴戚近臣也。」

四爻與初應，初為趾，體［大過］為「顛」，四［震］爻，［震］為足，
上互［兌］，［兌］為毀折，故初之「顛趾」，至四則「足折」矣。

鼎之所以安定不動者在足，足折則鼎倒，凡二之「實」，三之「雉膏」皆為之傾覆矣，
故曰：「覆公餗。」

「餗」，《釋文》以為[食建]，《周禮》以為糝，要皆為鼎實可已。

形渥，鄭作刑剭，按，司烜邦若屋誅註云：「屋，讀如其刑剭之剭，
謂所殺不於市，而以適甸師氏者也。蓋就屋中刑之也。」

服虔云：「《周禮》有屋誅，誅大臣於屋不露也。」

四位比近五，蓋謂大臣，鼎之折足，喻言臣下曠官，君視臣如手足，
足折則臣道失矣，誅之於屋，凶之極也。

《象傳》曰「信如何」者，言四不勝其任，咎由自取，無可如何也。

【占問】

*   問時運：運途顛覆，小則損折，大則刑戮，甚為可懼。
*   問戰征：有損兵折將之禍。
*   問功名：未成者難望，已成者必敗。
*   問營商：資財覆滅，且有身命之憂。
*   問婚姻：必男女均有足疾，且於家道不利。
*   問家宅：有棟折樑摧之患。
*   問疾病：必是足上患瘡，難保完體。
*   問訟事：凶。
*   問六甲：生女，防有殘疾。

【占例之396】

明治十五年(1882)七月，朝鮮國京城內變，殺戮大臣，並逐我公使，盡由其大院君之唆使也。
飛報達我國，朝野為之騷然，某貴顯過舍，請占，筮得［鼎］之［蠱］。

爻辭曰：「九四，鼎折足，覆公餗，其形渥，凶。」

斷曰：

［鼎］三足，象三公，折足則三公有變，正今日朝鮮之謂也。

四位近五，是為君之近臣，有獨攬大權之象，
《繫辭傳》所謂「德薄而位尊，智小而謀大，力小而任重，鮮不及矣」，大院君當之焉。

「覆公餗」者，餗，鼎之實也，足折，則鼎中之實，傾覆無餘，
言朝鮮變起，其府庫之資財，必皆耗散矣。

「其形渥」者，形渥讀作刑剭，謂重刑也。大院君以君父之尊，縱得免刑，恐遭幽辱。

四爻變則為［蠱］，［蠱］者、惑也，三蟲在皿，有互相吞噬之象，
是即開化、守舊、事大三黨，互相軋轢而起釁。
幸朝鮮當陛賢明，得九二賢臣相輔，不至覆國，幸矣！

貴顯聽之，唯唯而去。後大院君果為清所幽，國王親政。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，鼎黃耳、金鉉，利貞。**

**《象****傳****》曰：「鼎黃耳」，中以為實也。**

五偶畫居鼎端，象鼎耳，［鼎］上卦［離］，［離］為黃，故曰「黃耳」。

鉉與肩通，所以貫鼎而舉之也。

按鼎之制，天子飾以黃金，諸候白金，五為君位，宜用金鼎，故鉉為金鉉。

「利貞」者，鼎為國之重器，利在正固而不動，
舉鼎者，亦當以正固之心臨之，使無顛覆也。

挈一鼎者聽於耳，挈天下者聽於君，耳為一鼎之主，猶君為天下之主也。

《象傳》曰「中以為實」者，
「中」謂鼎耳中虛，貫鉉則可舉，而鼎之實乃有以享上帝，養聖賢。

是二、三、四，實在鼎腹，五之實，上鼎耳也。

【占問】

*   問時運：運途貴重，貞守得福。
*   問功名：大貴之象。
*   問營商：資訊明瞭，販運便捷，可獲厚利。
*   問戰征：防有洞胸貫耳之災。
*   問婚姻：「黃耳」、「金鉉」，貴兆也，主聯姻貴族。
*   問家宅：富貴之象。
*   問六甲：生女。

【占例之397】

某商人來，請占氣運，筮得［鼎］之［姤］。

爻辭曰：「六五，鼎黃耳、金鉉，利貞。」

斷曰：

鼎者，國之寶器，其用則能調五味，以供饗享也。

今足下占商業，得［鼎］五爻，觀爻辭之意，謂鼎有耳，必貫以鉉，可以舉動，
喻言商業有利，必得其術，可以謀獲。
「黃耳」「金鉉」，珍貴之品，喻言其利之厚也。

足下得此爻，財運盛大，正可喜也。

【占例之398】

明治三十一年(1898)，占改進黨氣運，筮得［鼎］之［姤］。

爻辭曰：「六五，鼎黃耳、金鉉，利貞。」

斷曰：

鼎之樞紐在耳，耳之樞紐在鉉，挈其樞紐，雖九鼎之重，可以舉而行也。

今占改進黨進步，得鼎五爻，曰「黃耳」「金鉉」，鼎耳有鉉，則鼎可扛，
喻言黨中必有首領，則黨議可行也。

按改進黨，素與自由黨不協，今茲兩黨聯合，得併入于議會，
是以能達其意旨，可謂得其樞紐者矣。
但其事要以正為利耳，不正則終有不利，爻辭詳明親切如此。

後兩黨果以聯合，得并立于政府；
然兩雄不并立，未幾又因兩相猜疑，遂生傾軋，四閱月而復罷斥。

此在不審「利貞」之旨也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，鼎玉鉉，大吉，無不利。**

**《象****傳****》曰：玉鉉在上，剛柔節也。**

上居外卦之極，一陽橫亙於鼎耳，有鉉象。

玉之為物，其性堅剛，其色溫潤，上以剛居柔，其德似之，故以玉為鉉。

或謂上處卦外，是為就養之聖賢，而無位者也。

按鼎之飾，各有品級，天子黃金，諸侯白金，大夫銅，士鐵；
五曰「黃耳」、「金鉉」，此為天子之鼎，上無位，特以玉鉉別之。

《集解》引干寶曰：「玉又貴於金者」，是其旨也。

《彖傳》曰：「玉鉉在上，剛柔節也。」
上謂在六五之上，「節」者，適均之意，
言上與五，金玉相配，剛柔相濟，得以成鼎養之功，故「大吉，無不利」也。

【占問】

*   問時運：溫潤和平，無往不利。
*   問戰征：六師既張，進無不克，大吉。
*   問功名：位趨鼎鉉，大吉。
*   問營商：美玉待沽，其價必善，無往不利也。
*   問婚姻：如金如玉，大吉。
*   問家宅：此宅地位甚高，大吉。
*   問疾病：恐是耳痛之症。
*   問六甲：生女。

【占例之399】

縉紳某來，請占氣運，筮得［鼎］之［恆］。

爻辭曰：「上九，鼎玉鉉，大吉，無不利。」

斷曰：

鼎以火為用，下象鼎而上象烹，其功用在上，故上卦多吉。

今足下占氣運，得［鼎］上爻，象為鼎鉉。

鼎重器也，玉，寶物也，以玉飾鉉，以鉉扛鼎，則鼎可舉，而養可及于天下矣。

喻言人得其運，則運亨時來，剛柔相濟，所作所謀，無不大吉大利矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
