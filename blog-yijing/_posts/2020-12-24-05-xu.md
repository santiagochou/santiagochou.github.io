《高島斷易》05-需

[![=05水天需](http://upload-images.jianshu.io/upload_images/6831688-46c0f4c21f6ce870..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36004141) 

**「需」字，古文作「雨大」，本從天，非「而」字，
即下卦［乾］天、上卦［坎］雲之象形也。****《大象》曰：「雲上於天，需。」是也。
音「須」，從雨得聲，此字訓待之義，詳《象傳》下。 **

**需，有孚，光亨，貞吉，利涉大川。**

九五以陽陷陰中，待三陽之進；三陽亦欲進而未進，是以得同心之孚。

雖在少時陰暗未消，而乾陽方升，但能光顯亨通，而安貞有吉也。

險莫如大川，上下相孚，陽長陰衰，往而涉之，必有利，唯有需其時而已。

［坎］［乾］兩卦，其中實，故曰：「孚」；
互卦［離］為光、為舟；［坎］水為川，以［乾］健臨之，故「利涉」也。

**《彖傳》曰：** **需，須也，險在前也。剛健而不陷，其義不困窮矣。** **需，有孚，光亨，貞吉，位乎天位，以正中也。利涉大川，往有功也。**

**此卦水氣蒸發為雲，雲升於天，則大雨之來可立待也，故曰「需」。**

**又［乾］為老父在內，［坎］為中男在外，倚閣之望，待子歸來；
又［乾］為進，［坎］為川，欲進而遭大水，必待水退而進，皆「需」之義也。**

**凡［需］之象不一，而莫急於飲食，外卦［坎］為飲食，而互［兌］口，
是以九五曰：「需於酒食。」**

**《象傳》曰：「需，君子以飲食宴樂。」
蓋萬物必需雨澤而得生，人則需飲食而養生，是「需」之義也。**

**以此擬人事，內卦為我，具剛健才力以求進也，外卦為彼，設危險之策略以阻我也。** **進則必陷於險，未可妄動，唯宜需時，** **或需彼之奸計敗露，或需我之氣運亨通，斯進而謀事，方無險阻之患矣。**

**然世人往往虛浮輕躁，不待時機，而任氣直前，未有不身陷禍患者也。**

**此卦下卦為［乾］，惟「剛健而不陷」，故「其義不困窮」也。**

**至九五之時，危險解釋，得志尤易，自可成就大事，
謂之「需，有孚，光享，貞吉，位乎天位，以正中也，利涉大川，往有功也。」**

**凡《易》中曰「光」、曰「光大」者，皆謂其光明正大，能奏成功也。**

**六十四卦中，曰：「利涉大川」者、凡七，［需］居其首。**

**自古創造舟楫，以濟涉川，然時或風濤兇惡，多以不能忍耐，致遭覆溺，［需卦］故首戒之。**

**唯其能需，是以「利涉大川」也，諺曰「急行者要迂迴」，此之謂也。**

**大凡人之為事，皆不當顧慮目前，與其速進而有悔，何如後時而圓功？**

**大而求功名，以匡濟國政，小而謀財產，以振興家業，無不當待時而動也，
故曰：「往有功也。」**

**以此卦擬國家，下卦［乾］為人民，挾剛健之才力，欲進而參與政事；
上卦［坎］為政府，禁下卦人民之暴進，以示法律。**

**人民恐陷於危險，而不敢進，必待法網稍寬，斯可謀進也。**

**上卦政府，知下民有待澤之意，憐其陷於困難，佈施雨澤，以蘇民生；
或減其租稅，或謀其衣食，或開墾荒田，以資耕種，或賑發米粟，以濟凶歉，
故《繫辭》曰：「需者，飲食之道也。」**

**下卦之人民，具健行之德，非不思進謀國是，因時運未通，不得不隱居求志。**

**是上下共守需道，庶幾可得幸福，謂之「需，有孚，光亨，貞吉，利涉大川」也。**

**通觀此卦，初九從二陽之後，有進行之志，慮遇險而難為，未敢輕進。**

**九二，為三陽之主，本可進行，但以［坎］險在前，恐進而有咎，是以從容待時，
即所謂「君子居易以俟命」也。**

**九三，重剛而不中，獨進而涉坎險，以致釀災，唯能敬慎，尚可不敗。**

**六四，位鄰九五，雖能盡其忠誠，而乏匡濟之才，
為下三陽所疑，未免受傷，僅得以身免而已。**

**九五，秉剛健中正之德，以待天命，是能盡需之道也，故曰吉。**

**上六，當爻之終，險陷已極，無復可需，雖有非意之來，「敬之終吉」。
乃知需之為時，能念忍守敬，皆可免禍。****需之時義大矣哉！ **

**《大象》曰：雲上於天，需，君子以飲食宴樂。**

［坎］雲在上，［乾］天在下，陰陽之氣未交，而不成雨。
蓋雲在天上，雖有雨兆，或散而復晴，猶之君子養其才德，
雖欲出而濟世，而風雲未會，不得施其膏澤。
若怨天尤人，梯榮干進，是小人不知時命者之所為也。 

所謂「飲食」者，非侈意醉飽之謂，如孔子之飯蔬飲水，顏子之一簞一瓢也。

所謂「宴樂」者，非溺情逸娛之謂，如考磐之足以悲歌，衛門之可以棲遲是也。

以其能素位可斤，不願乎外，故曰：「飲食宴樂。」

余謂我國商人，以當地經營不合，出遊外國，勞心勞力，自謀衣食，
及一旦報內地凶歉，在外洋販運米穀，賑濟饑饉，藉以獲利者，亦需之道也。 

【占問】

*   問戰征：「需」、待也，雲在天上，陰陽未交，未可戰也。在為君子，又為武人，屬主帥言。
    ［坎］為酒，故曰：「飲食宴樂。」蓋言行軍先備軍糧也。
*   問營商：玩爻辭，想是販運糧食，或開設酒館之業也。曰：「雲上於天。」是雲在上而雨未下，想是資本未集也，故曰「需」。
*   問功名：是風雲未際其會，尚有待也。
*   問疾病：宜以飲食調劑，安樂自遣，遣久自癒。
*   問六甲：生男。 

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，需于郊，利用恒，无咎。**

**《象傳》曰：需于郊，不犯難行也。利用恒，无咎，未失常也。**

「郊」者，偏鄙之地；［坎］者，水也、險也。

「需於郊」者，前途為［坎］水所阻，必侍川水減退，故「需」。

又［乾］為金，如旅客懷金，中途被水，以致滞留者。
以［乾］三爻，對外卦之［坎］，各以所居遠近繫辭，
曰「郊」、曰「沙」、曰「泥」，取漸次近險之象。
此爻去水最遠，不敢進而冒險，故曰：「需於郊。」所謂「危邦不入，亂邦不居」之義也。

躬耕郊野，無求於世，久而不改其節，故曰：「利用恆。」

「恆」，不變動之義；「用恆」者，始終不變也。

初九之患，相去尚遠，然思患預防，恆守其貞，可以免禍矣，故曰：「無咎。」

以爻體［乾］，［乾］者、剛健，其道以上行為常，
且以初九與六四正應，苟急其應，則必有冒險之虞。

今僻處遠郊，以待時機，是以《象傳》曰：「不犯難行也。」

【占問】

*   問戰征：爻曰：「需於郊。」是必屯營於郊也。
    ［坎］為險、為難，是心前進有險，故《象》曰：「不犯難行也。」
    初為卦之始，知初次出軍；曰「恆」、曰「需」，知宜久待。恆而後進，必無咎也。
*   問功名：卦屬初爻，知為初出求名也。郊為草莽之地，「需於郊」，謂宜退居於野也。
    「恆」、久也，「利用恆」，謂宜久待而後可利見也。
    《象》曰：「不犯難行也，其能守其恆，故無咎。」
*   問營商：行商之道，以恆久為利。「需於郊」，知必前途有險，暫以貨物堆積於郊，以待時而行也。
    《象》曰：「未失常也。」知貨物無損失也。 
*   問疾病：「郊」者，田野空曠之處，謂宜就野外，幽居以養病也。「無咎」，即病無害之謂也。
*   問六甲：生男。

【占例之37】

友人左右田金作氏來告曰：「有一會社，咸云利益甚多，將謀入社，請占筮前途吉凶。」
筮得［需］之［井］。

爻辭曰：「初九，需于郊，利用恒，无咎。」

斷曰：

此卦內卦［乾］，［乾］純陽屬金；
外卦［坎］，［坎］屬水，有去高就下之性。
且［坎］為險，為彼設危險之計，募株主之金，將使入者皆陷之於險。
然能察彼社之舉動，審彼社之虛實，待其險陷既平，而後入之，是需之作用也。

《彖傳》曰：「需，須也，險在前也，剛健而不陷」也。

初爻之辭曰：「需於郊。」
郊者，郊外之地，幸去危險尚遠，足下不被其所誘，不陷於奸策，持重不變，可謂能守其常也。

至五月之後，該社必有禍難，斯投機者皆退，株券亦當下落，
此時買株券而入社，此後此社運必當盛大。爻象如此，是宜暫待時機也。

後果如所占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，需于沙，小有言，終吉。**

**《象****傳****》曰：需于沙，衍在中也，雖小有言，以吉終也。**

「沙」者，近水之地，比九三之「泥」尚遠，比初爻之「郊」近矣。
「小有言」者，謂有言論之爭。凡《易》之辭，患難之小者曰「小有言。」

二爻進初九一等，漸近於險，有「需於沙」之象；
雖有剛陽之才，足以濟險，
以上無君長之應，中無同僚之助，唯居柔守中，寬裕自處，是需之善也。 然以去險漸近，雖未至大害，已有小言矣，故曰；「小有言。」

互卦為［兌］，［兌］者，口也，悅言之象，［坎］者，舌也，怒言之象，
謂彼出怒言，而我能和解之，故曰：「終吉。」

「衍」，寬綽也，謂胸中寬衍，又能忍耐，終得濟焉。
故《象傳》曰：「需於沙，衍在中也，雖小有言，以吉終也。」
凡爻辭變而之成曰「終」，為原始以要終。「終吉」者，前凶而後吉也。

此爻變則為［既濟］，其爻辭曰：「婦喪其茀，勿逐，七日得。」亦可見「終吉」之義也。

【占問】

*   問戰征：［坎］為隱伏，玩爻象，謂宜伏兵於沙漠之地。或因間諜致誤，小有挫折，終必吉也。
*   問營商：二爻辰在寅，上值天江四星，石氏云：「天江明動，大水不具，津梁不通。」因之貨物不能通運，故「需於沙」，「沙」、水岸也。雖小有口舌，無害商業，故「終吉」。
*   問時運：沙從水、從少，是少有水之處，不通舟楫也。「需於沙」，猶言時運之不能也。
    二爻辰在寅，又上值箕。 《詩緯》云：「賓為天口，主出氣。」小有言，是誨言也。然需以待之故「終吉」。
*   問六甲：生男。

【占例之38】

友人永井泰次郎氏，貸金於北海道商人，某逾期未返，發信督促，未得回報，
因欲自赴彼地，請占一卦。筮得［需］之［既濟］。

爻辭曰：「九二，需于沙，小有言，終吉。」

斷曰：

「需」者，坐而待時之卦也，不宜自進而赴彼地。

於《象》曰：「有孚」，見之知彼非故意延緩，
因商業上有意外紛紜，為之奔走不遑也，謂之「小有言」。
今後四月，即至第五爻之時，彼必可返還其金，謂之「終吉」。

永井氏守此占，而不行，後至四月，果如所占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九三，需于泥，致寇至。**

**《象****傳****》曰：需于泥，災在外也，自我致寇，敬慎不敗也。**

「泥」者，水際濕土，即水際之地也；「寇」者，［坎］之象，災之大也。

初九之郊、險尚遠，九二之沙、險漸近；九三之泥，身已接險，禍在目前。

此爻居［乾卦］之極，過剛而不中，故當險難在前，復不介意，恃己剛強，
見上位之應我，不辨時機，不察事情，一意妄進，將以救在前之險，
故非［坎］險來迫人，是人自進而逼險。

譬如水不溺人，人自冒險狎水，以致其溺，故曰：「致寇」也。

然當此時，能操謹思持重之心，戒輕舉妄動之失，及早悔悟，猶得免於災也。

《象傳》曰：「在外也」者，［坎］險在外卦之義；又外者，謂意外之事也。

我欲救彼而郤為彼所害，九三之意外也。且非災之來害我，自我去招致其災，
故曰：「自我致寇」。

若能敬慎自持，量宜而進，雖［坎］險圍繞，亦不能如我何，
我自得以不敗，故曰：「敬慎不敗也。」

凡爭名者毀， 爭利者奪，是皆非寇之罪，是自招之孽也。

此爻變則為［節］，其辭日：「不節若，則磋若，無咎。」可以見敬慎之義矣。

又如九三，六四雖陰陽相比，不相為助，而郤相為生；《易》中此類之比，謂之「害比」。

【占問】

*   問戰征：九三居內卦之終，逼近外卦，［坎］為寇，亦為災，故曰：「災在外也。」
    有敵來寇者，謂「寇至」，有我去招敵者，謂「致寇至」。必謹慎自持，先立於不敗之地也。
*   問營商：「泥」，拘泥也。行商之業，宜流動，不宜拘泥。若拘泥不化，內有疑忌，遂致外生變端。慢藏誨盜，即以致寇也，可不謹慎哉！
*   問功名：爻曰：「需於泥。」泥水際污泥也，需於此，則必將下流而難期上達矣。其不敗也，亦僅免焉。
*   問婚姻：《易》以寇與婚嬉並言，謂寇則必非婚婿，是怨偶也。「需於泥」，不進之象，於婚事則必不成。
*   問六甲：生男。

【占例之39】

佃島在監時，占西村、三瀨及余三人之身事。

余之謫佃島也，與同囚西村勝藏、三瀨周藏最是親密。
一日二人歎曰：「我儕有一大難事，須相與計畫之。」

余問故，曰：「苦役所有大會議，吾二人為所驅使，事繁議長，入夜漸散，因竊聽所議何事。
或曰獄官等議，謂方今菜油價低，菜種價貴，購貴價菜種，制低價菜油，徒勞役徒，反遭損失。
今後廢制油之業，用此役徒，從事於橫須賀船渠之造築。

役徒中有嘉右衛門者，長於指揮，委以指揮之任；
勝藏者，長於計算，委以計算之任；
三瀨者，善醫，使以診視役徒之病。亦今日之良策也。

且熟見此三人，皆有一癖，非可以尋常視之，他日放免，恐生他事，再罹刑獄，
使渠等罪上累罪，是亦可憫，不如長拘留馳使工事，免生他禍，是亦仁術也。
會議如此，蓋獄官等為此議者。

凡幕府之例規，官所收入，以其半額稱役得，吏員取之半額儲蓄之。
此事若行，吾三人之災害非淺，子請筮之。

乃先為勝藏占之，遇［需］之［節］。

斷曰：

「需」，須也，［坎］險在前，［乾］健臨之，將涉水而不輕進之卦也，
辭曰：「需於泥，致寇至。」

九三居內卦之終，最近外卦之［坎］險，可謂危地也。
《象傳》解之曰：「災在外也。」按此災非橫須賀之事，曰：「在外」者，必別致之者。

吾子有遠慮，非犯法而脫役，亦必不復犯他罪者。
然則吾子之災，其或病乎？若有罹病，吾子需自愛，《象傳》曰：「自我致寇，敬慎不敗也。」

次占周三，遇［鼎］之［旅］。

爻辭曰：「鼎有實，我仇有疾，不我能即，吉。」

斷曰：

吉也。鼎者，重器而不可容易動者也，況其中有實乎？
且風變為山，山者止而不遷者也，可知其身依然不動。

又欲動我者，即「我仇」也，今曰：「我仇有疾，不我能即」，
「有疾」者，無力，其不能動我可知也。橫須賀之事，不足憂也。

終乃占余，欲［艮］之［漸］。

爻辭曰：「艮其輔，言有序，悔亡。」

余惑之，熟考者久之，既而乃得其悟，
曰：輔者，口頰也，「艮其輔」者，不妄言也。
其下曰：「言有序，悔亡。」余他日必有得言語之秩序，為在上者所賞識，可得免罪也。

斷雖如是，當時尚不知後日應驗如何。

後勝藏果罹腳疾，殆陷危篤，得三瀨周藏敬慎看護而癒。
三瀨周藏由當任吏員免職，橫須賀之事遂廢，皆得赦免。

余為占吏員和田十一郎氏身事，以事能中理，許期半而赦。

【占例之40】

明治二十七年(1894)五月，朝鮮國東學黨亂起，我國與清國有《天津條約》。
六月六日，我國派軍前往，至二十三日，朝鮮兵與我兵爭鬥。
其事專依清國政府之命，於是有與清國開戰之兆。筮得［需］之［節］。

斷曰：

此卦有水在天上之象，黑雲在天，勢將降雨，待時而舉，必能奏功也。
以內卦為我，乘陽健而將進，外卦為清國，設坎險而陷我。
唯我剛健不陷，故不致窮困，待五爻之時，可以進師。
謂之「需，有孚，光亨，貞吉，位乎天位，以中正也」。

「天位」指九五之時；「利涉大川」者，謂海軍必能獲利；「往有功也」者，謂陸軍必能成功。

蓋此卦五爻六爻陰陽各得其位，謂得天時之象；
三爻以陽就陰，四爻以陰後陽，謂得人和之象；為二爻陽在陰位，於地利大有所缺。

今占得三爻，是本年六月，已將向危險之地，謂之「需於泥。」
《傳》曰：「自我致寇，敬慎不敗也。」
「需於泥」者，謂進退不得如意；「自我致寇」者，謂自我進入也。
四爻當七月，辭曰：「需于血，出自穴。」
此爻居三與五之間，有火，謂穴出火而見血，當預防地雷。

按凡四十日間，須擇屯營要地，使敵不能襲我，八月上旬，待五爻之氣運，一舉可以奏大功也。

反是而觀，此卦於清國氣運，將轉入［需］之下卦為［訟］。
如左。《象辭》曰：「訟：有孚窒。 惕中吉。 終凶。 利見大人，不利涉大川。」

《彖傳》曰：「訟，上剛下險，險而健，訟。訟有孚窒，惕中吉，剛來而得中也。
終凶﹔訟不可成也。利見大人，尚中正也；不利涉大川，入于淵也。」
此卦上卦天為日本，下卦水為清國，天氣上騰，水流陷下，以卦象見之。

天者剛健而威，水者陷下而危險困難。
然困而思奮，欲藉公言而爭是，是以得占［訟卦］也。
清國遭此逆運，計謀籌策悉不達，謂之「訟，有孚窒」。
天運如此，故曰：「惕中吉，終凶。」且訟之時，非成事之時，故曰：「訟不可成也。」

但至五爻之時，從大人之意而處事則可，故曰：「利見大人。」
又於此卦用海軍則大敗，有軍艦覆沒之患，故曰：「不利涉大川，入于淵也。」

呈此占於大本營某貴顯，是月二十八日，《國民新聞》及《報知新聞》皆揭載之。

我國得需之盛運，凡四十日後，陸軍勝牙山及成歡之役，海軍於豐島及黃海得大捷。

清國遭訟之逆運，陸軍大敗牙山及平壤，軍艦至沈沒，「入淵」之辭，為不虛也。

就占後四十日計之，恰於三十九日得大勝也。

就此戰終局，［需］之上六，「有不速之客三人來，敬之終吉。」
後果俄、英、美三國公使來議和，敬而容納，則終吉也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，需于血，出自穴。**

**《象****傳****》曰：需于血，順以聽也。**

［坎］陰為血之象，［坎］險為穴之象。此爻與上六同言「穴」者，以體［坎］也。

血者，殺傷之地，穴者，險陷之所，此爻入坎險殺傷之地，為寇所傷，故曰：「需於血。」
「需於血」者，承前爻「致寇」而言也。

蓋六四重陰才弱，居［坎］險之初，以一陰柔之資，為三陽所迫，臨大難之沖。

唯能順以從時，不競於險難，雖受小傷，不至大凶，終得出險。

六四上比九五，為九五所救，出九死而得一生，故曰：「出自穴。」
猶孔子解匡人之圍，文王脫羑里之難也。
夫云出於地，升於天，無不由穴，故有「出於穴」之義。

且此爻居外卦之始，又有出之象，變則為［夬］，有「決出」之義。

《象傳》：「順以聽也」者，謂能順從九五之訓誨也。［坎］為耳，有聽之象。

【占問】

*   問戰征：四為［坎］之始，［坎］為血卦，「需於血」，是戰之受其傷也。
    「出自穴」，是雖傷而猶能出於險也。其所以出險者，蓋不在強爭，而在順聽也，順、斯免害矣。
*   問家宅：曰「需血」，曰「出穴」，有出幽谷遷喬木之象。順者，家道順也，吉。
*   問營商：玩爻辭，想必是採取礦產也。「出自穴」，斯得利矣。
*   問功名：所謂嘔盡心血，方得出人頭地，故有需血出穴之象。
*   問疾病：想是嘔血之症，必須調養氣血，使陰陽調和，自可出險得生。
*   問六甲：生男。雖小有險難，終獲安產。 

【占例之41】

明治十九年(1886)，知友英國人工學博士來告曰：
「余有一女，為法國公使館書記官員某氏之妻，今將分娩，適遭難產，命迫旦夕，
願一筮而卜吉凶。」筮得［需］之［夬］。

爻辭曰：「六四，需于血，出自穴。」

斷曰：

需者，待也，萬事以待為意。
今臨難產，唯待其分娩之速也。
爻辭曰需，是不能速產也。九五，尚有可待，至上六無可復待矣。

之此《易》理，以應其事變，當別求施治之策而已。
以全卦象產婦之妊體，九三居陰門之位，陽爻變陰，即得安產之意。

今筮得六四之陰，以陰柔而處於險，顯見難產之象。
且四爻位屬腹部，有截開母腹之象。
何者？爻辭曰「需於血」之血，非產血，乃鮮血也；「出自穴」之穴，非陰門，乃截開之穴。

宜延外科，別施妙術，若夫僥倖九五酒食，因循姑息，以延待分娩之期，
恐至上爻「入於穴」之時，母子俱難保矣。

爻象如此，宜速施應急之術，以圖妊婦之安全也。

某氏聞此占斷，大喜，速告醫師，截開腹部而產，其子雖死，其母幸得生全。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，需于酒食，貞吉。**

**《象****傳****》曰：酒食貞吉，以中正也。**

五爻陽剛而居尊位，居中得正，克盡其道，以此而需，何需不獲？

《篡言》曰：「萬物需雨澤，人需飲食，天下需涵養，需之時義大矣哉！」

飲食者，人各需以養生，唯人君不需自養，而需飲食以養天下。

斯休養生息，使天下之民，人人樂其樂，利其利，咸饜飫於深仁厚澤之中，故曰：「貞吉。」

然或狃於豆區釜鐘之小惠，逸樂自耽，不知警戒，則墜其成業者，往往有之，是謂失其中正也。

《象傳》曰：「酒食貞吉，以中正也。」戒之深矣。且九五君德，尚在險中，需人共濟。

初爻樂躬耕以求志，二爻惕人言而復退，三爻守敬慎以免災，至四爻則出穴而進也，
上爻則不速而來也。 

五爻數來時可，眾賢並進，斯時人君適館授餐，禮隆養賢，賢才亦各效才能，以匡濟天下。

教稼明農，畫井授田，首為民生謀衣食之源，不復使天下有一夫凍餒，
即遭荒凶，亦必蠲賑周濟，佔切人饑己饑之憂。

是王道之久而成化者，其即在［需］之道乎？

《象傳》曰：「位於天位，以正中也。」此之謂也。

此爻變則為［泰］，天下泰平之象也。

【占問】

*   問戰征：爻辭曰：「需於酒食。」是得勝旋師，有犒賞策動之象，故曰：「貞吉。」
*   問功名：是為鹿鳴宴樂之時也，吉。
*   問營商：五互［離］，辰在午，上值柳，附星有酒旗、有外廚，主宴享飲食，知必是酒館糧食等業。又［坎］為入、為納，知其商業必輸入有餘也，故「貞吉」。
*   問婚嫁：［需］五爻為［泰］，［泰］六五曰：「帝乙歸妹，以祉元吉。」又九三曰：「於食有福。」此即「需於酒食」之義也。
    「有福」，故「貞吉」。《象》曰：「以中正也。」是謂得婚嫁之正也。
*   問六甲：生男。得子必置酒設席，古今皆然，故爻曰：「需於酒食。」 

【占例之42】

某氏來自某縣，曰：「今欲謁某貴顯，有所懇請，請占貴顯之待遇如何？」
筮得［需］之［泰］。

爻辭曰：「九五，需于酒食，貞吉。」

斷曰：

需者，須也，待也。凡疏遠未晤者，偶然相會，必多歡樂。

卦象如是，由是觀之，足下訪貴顯，貴顯必悅而迎之，佳意厚待，
淹留京中，屢得招待饗宴，共話舊事，可受敬愛也。故曰：「需於酒食，貞吉。」

其後某氏來謝曰：「依君之戰士，往訪貴顯，甚為厚遇，且得達志願。神《易》妙機，甚靈！」

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上六，入于穴，有不速之客三人來，敬之，終吉。**

**《象****傳****》曰：不速之客來，敬之終吉。雖不當位，未大失也。**

上與四共［坎］陰，有穴之象。

上爻居外卦之終，出而無可行，故曰：「入於穴。」

「有不速之客三人來」者，謂內卦三陽，不招而皆來也。

唯柔順不拒絕，無妒嫉爭競之心，一以敬禮相待，彼三陽雖剛斷，無爭奪之意，
故曰：「敬之終吉。」

「敬之」二字，暗含前爻「酒食」之意；「終吉」之義，與九二同。

上六陰而居險，無復可需，然能敬而下賢，是無失也，
故《象傳》曰：「雖不當位，未大失也。」 

按：「位」者，六爻六位，「位當」者，謂得正位，「位不當」者，謂不得正位也。
是《易》之通例也。然其中亦有差別。

《象傳》曰「位」者，多指九五之君位；
又《象傳》中為生卦法而說位者，六爻之正位也。 

［小畜］［同人］［大有］［噬嗑］［家人］［歸妹］［漸］［渙］［既濟］皆是也。

又《象傳》中說「位」亦有數義。
說六爻之正不正者，［履］之六三，［否］之六三，［豫］之六三，［噬嗑］之六三，
［晉］之九四，［師］之九四，［解］之九四，［震］之六三，［豐］之［九四］，
［旅］之九四，［兌］之六二，［中孚］之六四，［小過］之九四，［未濟］之六三，
皆是也。

於三四兩爻說之者，蓋二五之位雖不正，有「剛中」「柔中」之義。 

又以初上為無位之地，不主說位。

位當者、吉，位不當者、凶；然又有以位不當之為吉者，［大壯］六五之《傳》是也。

又於九五有專說君位者，［比］［否］［巽］［節］之《傳》是也。

又有繫不當位之辭者，［需］上六之《傳》，［噬嗑］之《彖傳》，［困］九四之《傳》是也。

蓋「不當位」與「位不當」，其義稍異。

「不當位」者，本非正不正之謂也，故［需］之上六，以陰居陰，雖得正者，尚有不當位之稱。

位者，謂五之君位也，故［需］之上六及［困］之九四，共於君位比近之關說之。

又按此卦中曰「難」、曰「敗」、曰「寇」、曰「血」、曰「穴」、曰「陷」、曰「有言」、
曰「孚」、曰「入」、曰「酒」、曰「食」、曰「宴」、曰「樂」、曰「郊」、曰「沙」、
曰「衍」、曰「聽」，皆［坎］之象，可知聖人觀象，自有妙用也。

一說「不速」，謂非不召而來也，「需」、待也，謂「需」緩之意。
觀初、二、三、四諸爻，曰：「出穴」，皆漸漸而進，不速而來，謂其遲緩而來也。 

「三人」者，即［乾卦］三陽，此說亦通。

【占問】

*   問戰征：上為［坎］之終，穴謂［坎］險，「入於穴」，謂憑險以自守也。
    「三人」者，謂內卦三陽；「不速」者，自來也，謂有敵兵三面來圍。
    既入險地，不宜再戰，宜以禮貌相接，以和解之，故曰：「敬之終吉。」
*   問營商：［坎］勞卦，萬物之所歸也，故曰入穴。穴、窟也，謂貯藏貨物之地。
    「三人來」者，買客也，敬禮以接之，是得價則售，故「終吉」也。
    然［坎］為水穴，不宜藏貨，不宜藏貨，幸而客來即售，故曰：「雖不當位，未大失也。」
*   問家宅：此屋必幽暗潮濕，幸有三面陽光來照，故曰吉。
*   問婚姻：［需］六變［小畜］，［小畜］上九曰：「婦貞厲」，
    稱「婦」謂已嫁之女，故曰：「不當位」，以其「貞厲」故「終吉」。 
    「入於穴」，有「生同室、死同穴」之義。 「三人來」者，媒人也。
*   問疾病：曰「入穴」，凶象也；曰「終吉」，終而後吉，於病亦凶。
*   問六甲：生男。曰：「終吉」，必少男乃吉。

【占例之43】

明治二十二年(1889)十二月，友人神保長兵衛之妻，罹為癌而臥，余占其生死，
卜得［需］之［小畜］。

爻辭曰：「上六，入于穴，有不速之客三人來，敬之，終吉。」

斷曰：

需者、待之意，又為遊魂之卦。遊魂者，即人之魂魄離其體而出遊之謂也。
是天命既絕，然需緩有待，暫時猶可保餘命也。

此占以上爻居全卦之終，無所可往，往則復也，故病不癒而死，魂魄復其本也。

爻辭「入於穴」者，埋葬之兆；「有不速之客三人來」者，謂僧之來而送葬也；
「敬之終吉」者，為安心堅固，得成佛也。
此卦雖原來非歸魂之卦，由爻辭而知其必死也。

後，不日果歿。

【占例之44】

中野梧一氏，向住大阪，余之所知，偶新聞紙報其自殺，眾說紛紜。

余經其事之意外，以為斯人之俊才，何至窮迫如斯？
若生前聞知，尚代為處置，今無如之何也，亦可惜也！
適友人來談，又及此事，訝其致死之由未明，友人請余筮一卦，卜得［需］之［小畜］。

爻辭曰：「上六，入于穴，有不速之客三人來，敬之終吉。」

斷曰：

中野氏從商，商業中所謂「入於穴」者，其礦山採掘之事乎？

「有不速之客三人來」者，以事業不如心願，得失不相償，
資金之負債，迫其償期，屢受財主苛督，無策可出，遂忍心而自滅也。
［坎］為加憂，為心病，互卦［巽］為風，是瘋癲病之象也。

又此卦為遊魂之卦，是神魂不定也。

其後傳聞事實，果如此占。

【占例之45】

一日友人伊東貞雄氏來告約：「余小兒自幼為京都吳服商某之斡人，近來久絕消息，
余甚憂之，幸請一筮。」筮得［需］之［小畜］。

爻辭曰：「上六，入于穴，有不速之客三人來，敬之，終吉。」

斷曰：

需者、待也，內卦［乾］為老父，待外卦［坎］中男，消息之象。
今得上爻，其辭曰：「入於穴」，想必令郎與同僚三人，流連花柳之巷，耽女色也。

然此爻變為［巽］，［巽］為風，為入，是本月之末，可必與同僚歸宅也。

果如此占。

爻神之驗，隨時隨變，不可拘執，
如此卦「入於穴」一語，皆當活用，方見靈變，讀者宜玩味之。

他各爻亦皆如此例，爻辭得豕字，小為鼠，大為象，就其形而活用之類是也。
考《易》象者，不可不知此義也。

【占例之46】

明治三十一年(1898)，占陸軍之氣運，筮得［需］之［小畜］。

爻辭曰：「上六，入于穴，有不速之客三人來，敬之，終吉。」

斷曰：

需者，險在前，故有待時而進之象，是以曰需。

我國憾兵備之不足，將擴張軍備，充實國防。

在歐洲各邦，讚我進步之速，而益之將來之可畏，嘗遣海陸軍參謀，屢來觀我軍備。

故內則要整頓兵備，外則禮遇來賓，使邦交益密，不啟猜疑，
謂之「有不速之客三人來，敬之終吉」也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
