《高島斷易》42-益

[![=42風雷益](http://upload-images.jianshu.io/upload_images/6831688-3d53b96137e8dd1d..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36001467) 

卦體上巽下震，［巽］為風、［震］為雷，風之天來、雷自地出，
是以損［乾］下畫之陽為［巽］，益［坤］下畫之陰為［震］。 

益者、益陰，陽者、損陽。
陽實，而［乾］為純陽，實之至也，故可損；
陰虛，而［坤］為純陰，虛之至也，故曰益。
且風之勢過暴，必致摧喪萬物，損之而其氣和；
雷之威不振，無以鼓動萬物，益之而其氣斯暢，
是以損上益下，名其卦曰［風雷益］。

**益，利有攸往，利涉大川。**

益字，
上從（益字去皿），形同☵，為坎。橫之則從水，坎為水，亦為大川。
下從皿，《釋文》：「益以增長為名，以宏裕為義。」
增長宏裕，皆言其利益之普也。

［震］為行，［巽］為利 ，故曰：「利有所往。」

凡卦言「利涉大」，有取［乾］、有取［坤］、有取［巽］，隨卦取象。

［益］上卦為［巽］，
變［巽］之下成［乾］，變［巽］之上成［坎］，得［乾］［坎］之氣；
［巽］為風，風行最疾，波濤無阻，是以既曰：「利有攸往」，又曰：「利涉大川」也。 

**《彖傳》曰：益，
損上益下，民說无疆；自上下下，其道大光。** **利有攸往，中正有慶。利涉大川，木道乃行。** **益動而巽，日進无疆。天施地生，其益无方。凡益之道，與時偕行。**

［益］與［損］相對，
［損］者，減省也。「益」歸於上，「損」歸於下，未免有剝民奉君之象。 ［益］者，增加也。「益」歸於下，「損」歸於上，即孔子加富加教之意也。

「民說」者，即自［損］之［兌］下來，［兌］為悅，民受其益，必感其恩，故悅。

下互［坤］，坤道無疆，［坤］亦為［艮］，故曰：「民悅無疆」。

「損下益上」，謂之「上行」；
「損上益下」，故曰：「自上下下」。

「道」者，乾道也，
損［乾］之陽，益［坤］之陰，［坤］得其益，適以成［乾］之大、顯［乾］之光，
故曰：「其道大光。」

旁通為［恆］，［恆］《彖》亦曰：「利有所往」，
［恆］之「攸往」利在恆久；
［益］之「攸往」，利在「中正」，正而且中，是以「有慶」也。

「利涉大川」，言「木」者三：［益］［渙］［中孚］是也，皆取［巽］木。
［益］則［震］［巽］皆木，卦本三剛在外，四柔在內，有「刳木為舟」之象。

乘風而行，蓬蓬然達於北海，蓬蓬然止於南海，斯之謂「利涉」，斯之謂「木道乃行」。

［益］動而驕盈，則益即變損，動而巽順，則所益日進。

「益下」者，益［坤］也，故悅無疆，而進亦無疆。

［乾］為施，［坤］為生，四時百物，並受教化，不可以方隅限，故曰：「其益無方。」

四時之序，由［震］而［巽］，［益］為正月之卦，風雷始作，膏澤下降，
王者體之以益艮，有加無已，道亦如斯，故曰：「與時偕行。」

以此卦擬人事，所謂「益」者，有益於我謂之益。
若於我有益，而於人有損，即不得謂益也。
必於我有益，而於人亦無損，斯可謂之益矣。 
此謂「損上益下」，要即「裒多益寡」也。

以此理家，因其有餘，從而損之，則損即為益；因其不足，從而益之，則益不為損。 以此治身，己有未克，力為損之，是損所當損；禮有未復，力為益之，是益所當益。 得其益而往，則無往而不獲益，即無往而不獲利也。

「木道」，謂［震］［巽］，凡人之所用，莫不各因其利，
陸用以車，水用以舟，人力之無遠弗屆者，即賴此木道而行也。

動者，［震］也，動而曰進者，得［巽］之順也。

推之天地之運行，上施下生，一氣鼓鑄，發育無窮，其為益未可限量。
人事，一小天地也，亦惟法夫天地，順時而推行已耳。

以此卦擬國家，卦義以「損上益下」為益，正為有國家者示一條誡：
「毋私爾財，毋屯爾膏，毋剝下以奉上，毋足國以貧民。」 
反是謂「損」，即使有孚而無咎，而損下終非美名，有國家者所當凜凜也。

凡民情莫不欲無損而有益，有益則喜，喜則悅，益宏，悅愈眾，
所謂自西至東，自南至北，無思不服，其悅也，誠有悠久而無疆者矣。

蓋益之道，自上及下，悅之情，自下感上，上下相孚，即五爻所云：「有孚惠心」者是也。

道即乾道，損乾益坤，乃見乾道之大而光焉。

［乾］為健行，［震］亦為行，故「利有攸往」，以斯而往，往無不利。

涉川者，利用舟楫，舟楫以木而成，故曰：「木道」。
聖人「以美利利天下」，刳木剡木，應時定制，守約而施博，道濟天下，知周萬物。

《說卦傳》；「益以興利」，此之謂也。

人主本惠心，行惠政，省方觀民，百廢俱舉，歸於有孚，其益無方。
有施有生，天道也，地道也，君道也。與時偕行，一而已矣。

通觀此卦，［損］與［益］名相反，而用相濟。
［乾］在下，邦國富庶之象，故損下；
［乾］在上，朝廷豐盈之象，故損上。 

「損上」不曰「損」而曰「益」，厚其本也；
「益上」不曰「益」而曰「損」，剝其基也；聖人所以示厚下也。

能損則益，此卦之所以次［損］也。

「損上而益下」，即自上而下下，上以益往，下以悅來，
上之益得「中正」也，下之悅在「有慶」也。

是上「以美利利天下」，不期悅而民自悅焉，
悅至此，將見悅以勞民，民忘其勞，險難不避，波濤可涉，焉往而不得哉！故「利涉大川」。

「益動而巽」，［震］為動，［巽］為順，動而順行，是以「日進無疆」。

「其道大光」，乾道也；「木道乃行」，巽道也，亦震道也。
［乾］動而為施，［坤］動而為生，不動不見其益，動則見其益，動無方，益亦無方。 

觀夫天之道，隨時而動，故其益隨時而行，
君子之「見善則遷，有過則改」，亦隨時而遷，隨時而改。
知益之在身者如是，即益之在天下國家者，無不如是。

上下互卦為［剝］，［剝］《象》曰：「剝，上以厚下」，其旨與「損上益下」相同。

然［剝］六爻多凶，而［益］六爻多吉，
所謂因民之所利而利之，有益之惠，無益之病，故與［剝］上者，有異焉。

卦與［損］反，六爻亦與［損］先後互反。 

［益］初「大作」「元吉」，即［損］上之「大得志」也。
［益］二「十朋之龜」，即［損］五之「或益」之龜也
［益］三「用凶事」，即［損］四之「損其病」也。
［益］四「遷國」，即［損］三之「得友」也。 
［益］五「有孚惠心」，即［損］二之「中以為志」也。
［益］上「莫益之」，即［損］初之「酌損之」也。

其辭或相因而來，其義或相濟而成，其旨或相反而為戒。

《論語》曰：「節用而愛民，使民以時」，損者、節用，益者、愛民，
「時」即「與時偕行」之義，國道之要在是焉。 

**《大象》曰：風雷，益，君子以見善則遷，有過則改。**

風雷者，二氣之升降進退，周旋以相損益者也。
故［震］上［巽］下為［恆］，《象》曰：「雷風恆」，
［巽］上［震］下為［益］，《象》曰：「風雷益」。

象以風雷易其位，蓋以風雷相遇，天地之間，上下無常也。

以方位言，［震］為卯，［巽］為辰巳，由［震］而［巽］，其行順，故其為益也宏。
君子法之，見人之善則屈己以從，見已有過，則反躬自訟。

故遷善當如風之，改過當如雷之勇，謂之「見善則遷，有過則改」。 「見」「有」二字，可以見人己之分界。 
王弼曰：「遷善改過，益莫大焉。」

【占問】

*   問時運：迅雷烈風，正當運途振作之際，改舊換新，在此時也。
*   問戰征：電逐風行，正可一鼓而平。
*   問營商：有利則貿易，無則改善，宜迅速，不宜遲緩。
*   問功名：風雷合益，大得志也。
*   問疾病：是肝火太盛之症，治宜損陽扶陰。
*   問婚姻：震男巽女，天然配合。
*   問家宅：此宅防有雷擊風摧之患，宅主宜修葺之，朽者宜改造之。
*   問訟事：反躬自省，怒息氣平，訟事自罷。
*   問失物：已經遷改變易，不可復得
*   問六甲：單月男，雙月女。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初九，利用為大作，元吉，无咎。**

**《象傳》曰：元吉，无咎，下不厚事也。**

「大作」者，天子巡狩之事，所謂「春省耕而補不足，秋省斂而助不給」，
其他祭告、賑貸、遷國，皆「大作」也。

［震］為作；［巽］為利；［乾］為大，為元；［坤］為用，為厚。
「厚事」，即「大作」。

初居內卦之下，事之始也，
王者舉大事，建大功，利益計夫恆久，規則定於首圖，故「利用為大作」。 

在初，其事與天下共為之，其益亦與天下共享之，
斯下民樂事趨公，願敦其勞，不以其事為上之事，直以其事為己之事也。
故得「元吉，無咎」。

《象傳》以「下不厚事」釋之，謂不以其事厚重而難為，乃以其事輕易而樂從，
踴躍爭先，「吉無咎」焉。 

或云［震］屬春，［巽］屬春夏之交，「大作」者，東作之事，
《繫辭》所云：「耒耜之利，以教天下，盡取諸益。」
其說亦通。

【占問】

*   問時運：好運初交，可以興作大事，無不如意。吉。
*   問戰征：兵隊初交，即可一戰以成大功，有吉無咎。
*   問營商：初次營業，資本既厚，經營亦大，可獲大利，且能悠久無咎。
*   問功名：可望大魁天下，大吉。
*   問婚姻：大吉。
*   問訟事：此訟為公眾大事，非關一己私憤也。無咎。
*   問行人：在外正當謀事立業，一時未歸。
*   問六甲：生女。

【占例之331】

明治二十四年(1891)，占秋收豐歉，筮得［益］之［觀］。

爻辭曰：「初九，利用為大作，元吉，无咎。」

斷曰：

此爻虞氏以「大作」為東作，即《繫辭》謂「耒耜之利取諸益」，與所占秋收，爻象適合。

爻辭曰「利用」，曰「元吉」，曰「無咎」，知收成必豐無歉。

卦名曰益，卦體曰「益下」，年穀豐登，千倉萬箱，
正如《彖傳》所云，「天施地生，其益無方」，吉莫大焉。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六二，或益之十朋之龜，弗克違，永貞吉，王用享于帝，吉。**

**《象****傳****》曰：或益之，自外來也。**

「十朋之龜」，解同［損］五，［益］二之龜，即［損］五之龜也。

［損］五以龜奉上，［益］二即以下所奉者，轉而益下。

龜之益人，其靈爽足以世守，非在一時之吉也，故曰：「永貞吉」。

二居［震］之中，當位應［巽］，［震］為帝、為祭，故曰「王用享於帝」。

「王」，指九五，五用二之朋龜，告享於帝，以乞上祐，吉莫大焉。

《郊‧特牲》曰：「卜郊受命於祖廟，作龜於禰宮」，是為享帝用龜之事。

《象傳》以「自外來」釋之，以益為內，損為外，龜自［損］來，故謂「外來」也。

【占問】

*   問時運：主得意外之則，且能世守，永吉。
*   問戰征：古者行軍先卜，出師必禱，此爻均吉，其戰必克。「自外來也」，可由外而攻之也。
*   問營商：貝貨即貨幣也，「十」數之盈也；「或益之」者，疑有神助也。
    營商得此爻，必獲厚利，故吉。
*   問功名：吉者命相舉賢，皆從枚卜，既得吉兆，其顯可知，故曰永吉。
*   問疾病：禱之即癒。
*   問家宅：二至四為［坤］，［坤］為安、為土，有安宅之象。
    ［坤］「利永貞」，故曰：「永貞吉。」此宅可以久居也。
*   問婚姻：［震］［巽］為長男長女，卜鳳之兆，自昔稱祥，百年好合，故得永吉。
*   問六甲：生男。 

【占例之332】

友人某來，請占富紳家政，筮得［益］之［中孚］。

爻辭曰：「六二，或益之十朋之龜，弗克違，永貞吉，王用享于帝，吉。」

斷曰：

二爻處內卦之中，體柔當位，卦名曰［益］。已知伊家內政得當，有益無損也。

《漢書．食貨志》云：「人用莫如龜」，龜者貨貝；「十朋之龜」，
「十」，盈數，富足之象。「或益之」者，不知誰為益之也。

《象傳》曰「自外來也」，蓋謂其益有來自外者也。

《正義》謂二居益用謙，物自外來，朋龜獻策，弗能違也，故曰永貞乃吉。

享帝者，謂明靈降福，報告於天也，
即損五所謂「上祐」，「上」，天也，「自天祐之，吉無不利」，其在斯乎？

今占某富紳家政，得此爻辭，
知某富紳家風清正，內政修明，卜之而善龜呈祥，禱之而神明賜福。
家道之盛，日進日益，蓋有應乎時，得乎天，可大可久，而未有艾也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，益之用凶事，无咎。有孚中行，告公用圭。**

**《象****傳****》曰：益用凶事，固有之也。**

六三以陰居陽，處［震］之極，是動而求益者也，故曰：「益之」。

下互［坤］，［坤］為用、為事、為死喪，故曰：「用凶事。」

益在於三，民信素者，不特處常為益，即處變亦為益。
蓋益非私己，用適其時，志在拯凶，事得無咎，故曰：「無咎。」

三動體［家人］ ，［家人］上爻曰：「有孚威如」，［震］為應，誠心相應，有威孚之象。

［震］為諸侯，又為告，故曰：「告公」。

《周禮》：「珍圭以征守，以恤凶荒。」
毛氏西河云：「凡王者凶之禮，出珍圭以致王命，使恤凶之地，或去其征，或弛其政。」
此即益下之「用凶事」者也。

圭為符信，所以示信，以通上下之情也，故曰：「告公用圭。」

《象傳》以「固有之也」釋之，謂［益］「用凶事」，
在民若第知為益，而不知為凶，以為其事為固有之也。

夫益至於「用凶事」，斯其益之無方矣；
凶事而若「固有之」，愈見悅之無疆矣。 

初爻《象傳》曰：「下不厚事」，意亦相同。

【占問】

*   問時運：運途多歉，以其素行誠實，人皆信之，可以無咎。
*   問戰征：兵本凶事，又陷危地，幸眾軍同心戮力，得奔告大營，獲救出險，無咎。
*   問功名：先苦後甘，先難後易。
*   問營商：諺云：「欲求富，走險路氣。」
*   問家宅：此宅多凶，唯有中行之德，斯能逢凶化吉。
*   問婚姻：恐從喪服中成親，然無咎也。
*   問訟事：須訴之上官，乃得准信，罷訟。
*   問失物：恐涉詞訟。
*   問六甲：生男。

【占例之333】

友人某來，請占氣運，筮得［益］之［家人］。

爻辭曰：「六三，益之用凶事，无咎。有孚中行，告公用圭。」

斷曰：

爻辭曰「益用凶事」，是能極凶濟危，為益之至難至急者也。
曰「有孚中行，告公用圭」，是必所益之事，得中行之道，可見信於人，
即告諸上官而無不允行也。

今足下占氣運，而得此爻，知足下有過於求益之心，一涉私己，咎有難免，
幸而志在救凶，素行中正，又能實心辦事，可以無咎。此皆就爻象而論也。

近聞足下設立移民會社，於西亞米利加地方，收買土地，創辦開墾牧畜之業，
使無產之徒各就其業，爻辭所云「益之用凶事」者，蓋指此也。
邇來貧民信之，紛紛遷徙出外，即爻辭所謂「有孚中行」也。

政府以足下創此拯凶濟危之大業，為之賞譽嘉獎，即爻辭所謂「告公用圭」之義也。

至四爻曰「從，利用為依遷國」，其辭愈明。
五爻曰「有孚惠心」，其德愈新。《象傳》曰「大得志也」，正足下得志之時也。

【占例之334】

明治二十五年(1892)四月，余就任北海道炭礦鐵道會社長。
一次巡行鐵道礦山，地當嚴冷，凍雪未消，
一時胃寒罹疾，止宿札幌旅店，就札幌病院長診察，發熱超四十度。
翌朝約將入院，因之一筮，得［益］之［家人］。

爻辭曰：「六三，益之用凶事，无咎。有孚中行，告公用圭。」

斷曰：

此卦名曰［益］，益之為言「增」也，於病亦然。
爻曰「益之用凶事，」在病恐愈增凶也。
至翌日則當四爻，四爻有「利用」「遷國」之辭。

余篤《易》占，決計帶疾發程，遂告病院長，請給藥劑，院長止而不聽，
即夜自小樽搭汽船，翌朝至函館。

忽得札幌來電，報昨夜札幌市中失火，余所止宿旅店，已被回祿，
乃知《易》機所云，有不在病，而在火者，其神妙誠不可測也。

時札幌新聞社所論，謂余舉動，有預知有火而去者，
然余因病而占，就病論病，第知為凶，猶幸無咎，故得力疾而行，並未嘗推測火災，
今災後推繹，乃知變卦為［離］，離為火也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，中行，告公從，利用為依遷國。**

**《象****傳****》曰：告公從，以益志也。**

四居［巽］之始，與初相應，與三相比。

初曰「利用」，故四亦曰「利用」；初曰「為大作」，四之「遷國」，即「大作」之事也。

三曰「中行」，曰「告公」，故四亦曰「中行、告公」。
三四皆當內外卦之中，故皆為「中行」；
「告」指三，「公」指四 ，以四為［益］主爻，三欲益下，恐四阻之，是以告於四也。

「公從」者，四從之也。

上互［艮］、［艮］為社稷，下互［坤］、［坤］為國邑，
［震］為奔走，［巽］為進退，皆有遷之象，故曰「遷國」。

卦體本為乾坤［否］，
［否］五爻曰：「其亡其亡，繫於苞桑。」有國難之憂焉。 ［否］《象傳》曰：「儉德辟難」，有避之意焉。
［否］變而為［益］，故利用遷國。

《左傳》隱公五年，《傳》曰：「我國之東遷，晉鄭焉依？」
《盤庚》曰：「視民利用遷」，皆以遷為益者也。

《象傳》以「益志」釋之，謂四從而遷之，四之志，唯在益下也。

按［震］為東方，［巽］為南方，
《易》當殷周之際，「遷國」者，指太公遷岐而言，岐屬殷西南，為［坤］方，是明證也。

【占問】

*   問時運：日下有難，宜擇善地暫避。
*   問戰征：宜退兵移營，急請救援。
*   問營商：宜稟告店主，改遷別地，另開市面。
*   問家宅：宜遷居。
*   問功名：不成，須改就別業。
*   問婚姻：須別尋媒妁。
*   問失物：不得。
*   問六甲：生女。

【占例之335】

友人來請占某貴顯氣運，筮得［益］之［無妄］。

爻辭曰：「六四，中行，告公從，利用為依遷國。」

斷曰：

卦象為損上益下，爻象為動眾遷國，某貴顯身任當道，為國為民，正合此象。

我國寰海平定，固無盤庚遷殷，太公遷岐之事，唯近來為開拓北海道地面，使內民移住。
天皇陛下議就北海道建築行宮，為避暑計，爻辭所云「利用遷國」，意者其在此乎？

且聞移民之議，某貴顯實主其事，爻所云「中行，告公從」，
謂某貴顯秉中行之德，創利用之謀，進告於天皇，得以允從而行也。
此為國家開化之盛業，即可卜貴顯運命之盛行也已。

友人大喜曰：「爻辭精切的當，誠吉事之占也，當速回告某貴顯。」匆匆辭去。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九五，有孚惠心，勿問元吉，有孚惠我德。**

**《象****傳****》曰：有孚惠心，勿問之矣。惠我德，大得志也。**

五爻剛健中正，得位居尊，為［益］之主。
以惠為益，其益愈大，以心行惠，其惠愈宏，是以實心行實惠。 心無盡，惠亦無盡，故謂「有孚惠心」。 

自初爻以來，凡巡狩、祭告、賑災，遷國，無一非惠民之事，
所謂「乾元以美利利天下」者，即此心也。

事之益，其吉待問，心之惠，其吉不待問矣，故謂之「勿問元吉」。

信惠之施於下者，在我為心，下之受此信惠者，目之為德；
九五得［坤］氣，［坤］為我，故謂之「有孚，惠我德」。

「問」，問卜也，古者舉大事，必卜之，以決吉凶。以惠行政，勿疑何卜？ 

「元吉」，即從初爻「元吉，無咎」來，
上以孚惠下，下即以孚德上，下上爻孚，上益下而上亦受其益也。

《象傳》以「大得志」釋之，本此惠心，行此惠政，天下皆受我德惠，而中心誠服，
正可得志而有為也，故曰：「大得志也。」

【占問】

*   問時運：「心好無歹運」，以仁存心，事無不吉，不待問也。
*   問營商：以義為利，誠實相交，利益與共，以此為商，利益廣矣。
*   問功名：實至名歸，大吉。
*   問戰征：罰必信，必公，戰無不克，大吉。
*   問家宅：此為仁里德門，勿問而知為善人之室也，大吉。
*   問婚姻：非親即友，必是舊交，「勿問元吉」。
*   問六甲：生女。

【占例之336】

友人某來曰：「欲以某氏子為養嗣，占前途吉凶。」筮得［益］之［頤］。

爻辭曰：「九五，有孚惠心，勿問元吉，有孚惠我德。」

斷曰：

九五坎爻，坎為孚，為心，為美，亦為後，故爻辭曰「有孚惠心」。
美，即吉也，為後者，適合足下養嗣之占也。

卦以損上益下為益，就養嗣論，益在損父益子。
「有孚惠心」，是父以誠實之心，授惠於子，子必樂為其子，不待問而知其吉也。
子既受父之惠，當必有以報父之德，將承父之業，繼父之緒，必興父之宗，
故曰「有孚惠我德」。

《詩》所云「為他人子，為他人子」，可不必詠也。

【占例之337】

明治二十八年(1895)，占我國與清國交際，筮得［益］之［頤］。

爻辭曰：「九五，有孚惠心，勿問元吉，有孚惠我德。」

斷曰：

此卦內卦為雷，其性動，外卦為風，其性順；內卦屬我，外卦屬清，即可見兩國之動靜矣。
卦名曰［益］，知兩國必互受其益。

爻居九五，應在六二，二內，五外，亦當以二屬我，以五屬清。

二爻曰：「或益之十朋之龜，弗克違，永貞吉」，在我國得此十朋之益者，即清之償款是也。
「永貞吉」者，謂其吉不徒在一時也。

五爻曰，「有孚惠心，勿問元吉。有孚惠我德」，
謂清與我國，從此議和以後，不問而知其元吉。

論歐洲各國，虎視眈眈，唯圖損清而益己，或侵其地，或奪其利。
在清固守舊政，不知改圖，其為外邦所損削者，亦不知凡幾矣。
而我與清幅員相鄰，當思有利共享，有益共受，以共保此東海之國也。

《象傳》曰，「大得志也」，
知兩國信惠交孚，必當得志而行，大有振作之為，斯不為歐西各國所輕視也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，莫益之，或擊之，立心勿恒，凶。**

**《象****傳****》曰：莫益之，偏辭也。或擊之，自外來也。**

上九，陽剛居外卦之極，是求益而過甚者也，太過則變，變則不為益而為擊矣。

聖人觀象設卦，以「損上益下」為「益」，其心本偏在厚下，
至上九，為上之益下者已多，轉而責下之益上，非待「莫益之」，夫且「或擊之」，
「或」者，眾而未定之辭。

上動體為［屯］，「屯其膏」即「莫益之」之謂也；
反卦［損］，損上為［艮］，［艮］為手，故稱「擊」也。

［巽］為進退，為不困，是無恆也。

上動為［坎］，［坎］為心，本以益下之心，易而為益上之心，是無恆也。

旁通為 ［恆］，［恆］上曰：「振恆，凶。」恆致敗於垂成，無恆不可以持久，故皆凶也。

《象傳》所云：
「偏辭」者，謂其心之偏而不公也。
「外來」者，謂其擊之出於意外也。 

【占問】

*   問時運：好運已退，貪心過甚，防有意外之禍。
*   問戰征：不待添兵加餉，即可進擊。
*   問營商：專求利己，所謂不奪不厭，必啟爭端，凶。
*   問功名：奪人之功以為名，其名必不久也，凶。
*   問家宅：此宅地位太高，有害無利，不可久居。
*   問婚姻：恐不能偕老。
*   問訟事：訟事無恆，轉凶為吉。
*   問行人：防中途有盜劫之患，凶。
*   問失物：或已打破，不可得也。
*   問六甲：生女。

【占例之338】

友人某來，請占氣運，筮得［益］之［屯］。

爻辭曰：「上九，莫益之，或擊之，立心勿恒，凶。」

斷曰：

卦名曰益，本有大得利益之象。
今占得上爻，上爻居益之極，物極則變，恐非特無益，且有損傷之患。

爻辭曰「莫益之」，是無益也；
曰「或擊之」，是被傷也；
曰「立心無恆」，謂人心不測，反手為雨，覆手為雲，防有意外之變也；
終之曰「凶」，明言其占之不吉也。爻象如是，足下當有戒焉。

友人聞之，頗為心憂。

後據所聞，此友一日至某家，商借千金，適某家藏金無為多，僅借得五百元，懷之而歸。

途過某友家，告以其故，曰今因商要用款，約需千元，
頃向某氏貸得其半，復欲向君假取，以足其數。

此友即以囊乏餘金婉辭，不知此友近遭破落，知其攜有巨金，忽生不良，
伺其歸途，乘間襲擊，奪其金而去，某氏失金，又被重傷。
日後此友就縛，始知奪金者，即為此友，倍感《易》理先示其兆也。

【占例之339】

明治二十六年(1893)某月，受親友雨宮敬次郎之囑，占銀貨漲落之結局，
筮得［益］之［屯］。

爻辭曰：「上九，莫益之，或擊之，立心勿恒，凶。」

斷曰：

此卦下卦為震，震為玄黃，上卦為巽，巽為白色，白色銀，黃色金也。

卦象巽上震下，是為銀高金落，可知銀之出產，多量於金也。

爻辭曰：「莫益之，或擊之。立心勿恆，凶。」
「莫益之」者，為價不再漲；
「或擊之」者，謂價必損減；
「或」者，將然之辭；
「勿恆」者，謂時價無定也。

上爻變而為［屯］，［屯］者，難也。
銀貨下落，市面皆受困難，必待出［益］入［夬］，
［夬］者、決也，將決去其弊，使銀貨時價，再得復舊也。
若第以紙幣充行，恐未可永久繼續也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
