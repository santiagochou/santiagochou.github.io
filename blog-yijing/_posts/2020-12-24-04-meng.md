《高島斷易》04-蒙

[![=04山水蒙](http://upload-images.jianshu.io/upload_images/6831688-f09d3f7989d986af..jpg?imageMogr2/auto-orient/strip%7CimageView2/2/w/1240)](http://blog.xuite.net/dejavu8899/blog/36000359) 

「蒙」字古篆從廿，從ㄇ，從豕。廿者草昧，ㄇ者掩覆之形，
豕者眾之本字，眾、三人。《國語》曰：「三人為眾」是也。

眾民未得義方之訓，智識未開，昧而不明，猶為物所掩覆之象，是為童蒙之蒙。

此卦內［坎］水而外［艮］山，山下有水，水氣成蒸為霧，昏不見山之義，故名曰「蒙」。

**蒙，亨。匪我求童蒙，童蒙求我。初筮告，再三瀆，瀆則不告。利貞。**

**「蒙亨」之亨，與［屯］之「元亨」同，
非謂即蒙即亨，謂蒙昧者能以先覺為師，以啟其聰明，斯蒙者亨矣，故謂之亨。**

**「我」指師言，「童蒙」指子弟言，外卦［艮］少男，故有童蒙之象。**

**童蒙而求聰明，莫善於求師，其得師也，宜以至誠請益。**

**《禮》曰：往教者，非禮也，是師無往教之禮，故謂之「非我求童蒙，童蒙求我」。**

**蓋弟子之求師，與揲筮求神者同，故謂之「初筮告」。**

**初則其發心也，誠一而不雜，迎其機以告之，其道亨也。**

**若至「再三瀆」，則私意起矣，雜而不純，故不告，即《少儀》所謂「毋瀆神」之瀆。**

**「不告」，即《詩‧小旻》所云：「我龜既厭，不我告猶」之義。**

**《說卦傳》曰：［艮］為手，自二爻至四爻，互卦有［震］，［震］為草，即以手揲蓍。**

**「初筮」者，其象取此。**

**且六五有頤口之互象，以虛中之孚而問也。**

**「告」者，以九二［坎］之舌，與［震］之聲應之也。**

**「再三」者，三爻四爻為頤口之象，連瀆不已，亨貞之道胥失矣。**

**拒以不告，教者之道正，而求者亦不敢不正，故曰：「利貞。」**

**《彖傳》曰：
蒙，山下有險，險而止，蒙。** **蒙，亨，以亨行時中也。** **匪我求童蒙，童蒙求我，志應也。** **初筮告，以剛中也。** **再三瀆，瀆則不告，瀆蒙也。** **蒙以養正，聖功也。**

**［屯］之後次以［蒙］，謂山川之位既定，萬物繁茂，然猶是蒙昧初啟。**

**卦象［艮］山之下，有［坎］水之險，水自山上而下，流而為［坎］。
其初為雨為水，不知所自來也。**

**［艮］，止也，故「險而止，蒙。」
［坎］，通也，故「蒙亨，以亨行。」**

**［艮］止則陰氣閉結，故暗；［坎］通則陽光透發，故明，有由蒙生明之象。**

**此卦自三爻至五爻而為［坤］，［坤］為地；
自二爻至四爻而為［震］， ［震］為在葦；山下之地生萑葦蒙茸，是［蒙］之象也。**

**以此卦擬人事，有蒙昧無知之象。**

**人幼而智識未發，謂之「童蒙」；不學而不知道義，謂之「困蒙」。**

**六五「童蒙」柔中，天姿本美，幼而無知，功宜養。**

**六四「困蒙」重柔，氣稟本昏，而又不知自勉，利宜發，故謂之「山下有險，險而止，蒙」也。**

**九二以剛中而應六五，六五為主，九二發其蒙。**

**以陽爻為師，陰爻為弟子，故師得二爻之陽，以應弟子之求，
謂之「非我求童蒙，童蒙求我，志應也」。 **

**弟子得五爻之陰，以求師之教，當致其精以叩之，謂之「初筮告」，
若再三請益，瀆慢不敬，則不告也。**

**《易》之理如此，蓋師教通於神道。
凡人於未來之事，不得不問之於神，神之教之，所謂「受命如響」也。**

**故告蒙亦曰：「初筮。」言神之與人，猶師之與弟，應以誠求，不應以瀆慢，
謂之：「再三瀆，瀆則不告，瀆蒙也。」**

**是以「困蒙」者，聖人所欲啟發；「童蒙」者，聖人所欲養正也。**

**養正之道，非由外加，亦即葆其固有之天真而已。
凡人之受生於天也，耳自聰，目自明，父子自有恩，君臣自行義，莫不自具也。**

**人能不失赤子之心，則親親長長而天下治平。**

**且「童蒙」者，人生之初也；
「童蒙」而無所養，他日欲望其聖，不可得也，謂之「蒙以養正，聖功」也。 **

**以此卦擬國家，
上卦之政府，有山之性，傲然而在高位，固守而不動，
乏奮進之精神，怠於政事，而不眷顧下民，惟以剛重鎮壓之。**

下卦之人民，有水之性，
猶水之就下，陷於困難之中，苦其生活，忘教育之道，不知國家為何物。

故［屯］［蒙］二卦，皆為洪荒之世，
人民逸居而無教，爭奪以謀生，弱肉強食，知己而不知有人。

夫天下之人，當其智識未開，而導之於善，則其教易行，
及其嗜欲既熾，天良已汨，則其教難行。

政府當此時，宜開導斯民，使之就產業，待其衣食之豐足，而後可教以禮義。

得此卦知政府之施政，未得其宜，國家之教育，亦誤其方，人心激昻，不保無冒昧之舉動也。

政府既導之以德，齊之以禮，而下猶不從，不得不出之以政刑，擊而除之，亦勢所不免也，
是以上爻有「擊蒙」之象焉。

［蒙］之時，君子小人，皆不得其位，是非顛倒，邪正混亂，
六四一爻，獨得其正，亦不容於世。

君子為小人所排擠，而不得於世，是國家之蒙也。

［蒙］之世，六五之君，陰柔而順良，異日聽明大啟，必將為聖明之君。 以尚在幼稚，其德不普於天下， 幸有九二之大賢，與之相應，是朝廷之師傳，而負發蒙之重任者也。

此爻非以臣求君，而君求臣也。
猶太甲之於伊尹，成王之於周公，謂之「非我求童蒙，童蒙求我」也。

且以此治國家之蒙，包容蒙昧之民，誘掖扶導之，可以全教育之功。

若猶有不奉教益，懶惰放恣，不知悔改，初六所謂「利用刑人」者，戒之深矣。

通觀此卦，初六與上九，治蒙之始終也。

九二當啟發眾蒙之任，六五「童蒙」之主，六三則女子之蒙也，
六四「困蒙」之下愚者也。

故初六蒙昧之民，而不知受教，不勤民業，以致陷於困難，處之刑辟，以懲其非，
是以日：「發蒙，利用刑人。」

九二為師，具順良宏涵之德，善容眾蒙，訓導得宜，得繼祖先之志，使之守其業，
故曰：「包蒙吉」，「子剋家」。

六三，其性奸邪，不從教導，故曰：「勿用娶女。」

六四有頑固強慢之性，不聽師教，自陷困苦，故曰：「困蒙，吝。」

六五猶是赤子，天性純正，但智識未開，童稚而居君位，克順九二師傅之教，
所謂聰明睿智，而守之以愚者也，故曰：「童蒙，吉。」

上九師教不得其正，不以德化，而以刑驅，是為寇也，
故曰：「擊蒙，不利為寇，利禦寇」也。

《易》中六爻之義，初爻對上爻，三爻對四爻，其義自易明也。

例如此卦初爻用刑，上爻用兵以擊之；
二爻「包蒙」以應五爻，五爻「童蒙」以從二爻；
三爻見二爻二失身，四爻遠二爻而失利。

諸卦之例，大凡如此。 

**《大象》曰：山下出泉，蒙，君子以果行育德。**

［坎］為水，今不言水而言泉，《易》之例，以水概取險難之義，故避之，
取象於泉之始出也。

泉之始出於山下，涓涓清澈，不染塵污，
猶童稚之性，自具天良，得勃然發育之勢，故取其義，而名之曰「蒙」也。

得於心日德，見於事日行，山有生育之德，泉有流行之狀，
山之生物無限，水之行地不避險易，注諸於江，朝宗於海。

君子法此象以果決其行，養育其德，所謂義所當為，勇往直前，無因循畏縮之弊；
理之得於心者，優柔厭飫，無虛驕急迫之患。
彼世人之不得實用者，輒云思而不能行，當因此而反省也。

此卦自二至四為［震］，［震］為行，［艮］為果；
又自二至上為［頤］，［頤］為養，即育也。 

【占問】

*   問戰征：《象》曰：「山下出泉。」是潛伏之水也，有伏兵之象。君子謂軍中之將帥也。
    「果行育德」，果者，果敢也；育者，蓄養也，謂當蓄其銳勢，而果決以進也。
*   問營商：玩《象》辭，想是開鑿礦山生意。當果決從事。吉。
*   問功名：是士者素抱德行，伏處深山之象。曰：「山下出泉。」終將出而用世也。
*   問家宅：知是宅坐向［坎］［艮］，
    曰「山下」，必近山也。曰「出泉」，必有泉流出其下也。君子居之，其宅必吉。
*   問婚嫁：［坎］辰在子，上值女。《聖冷符》曰：「須女者，主嫁娶。」
    ［艮］下［兌］上為［咸］，二氣相感，故曰：「取女吉。」
    山下出泉，［蒙］，是婚姻之始也。
*   問疾病：［艮］止［坎］險，病勢必熱邪漸陷於內，待初爻發蒙，邪氣外發，可保無虞。
*   問六甲：生男。

☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆☆

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**初六，發蒙，利用刑人，用說桎梏，以往吝。**

**《象****傳****》曰：利用刑人，以正法也。**

凡人而不喻道理，不通事情者，皆謂之「蒙」，
「發蒙」者，啟發蒙昧，使之明曉也。

「刑」者，所以治違教犯法之人。 「桎梏」，刑具，在足曰桎，在手曰梏。 「說」，脫也。

初爻陰柔而失中正，居六爻之最下，陷［坎］險之底，
如入幽暗之地，不見明光，是爻之象也。

「發蒙」者，非不欲誘掖之，勸勉之，無如教之不從，則不得不以刑罰齊之，
一經悔悟，便脫刑具，不敢或猛，亦足見發蒙者之苦心也，
故曰：「利用刑人，用脫桎梏。」

古聖人之治民也，教化以導其俗，刑罰以齊其眾，聖人雖尚德不尚刑，而亦未嘗偏廢也。

按，［艮］為手，互卦［震］足，手足交於［坎］險，有桎梏之象。
又［坎］，通也；［艮］，止也，如能通達，遂即罷止，有脫之象也。

若執法過嚴，下既改過，上復苛責，不特阻其自新之路，或激而成變，故謂之「以往吝」也。

蓋治民之蒙，不可太寬，亦不可太急，戒之以刑，改則脫之，
所謂「恩威並行，寬猛相濟」者，發蒙之道，斯得之矣。

用刑固非聖人本意，然國家設法，所以齊不齊以致其齊也，
若使有罪者皆脫網而去，則法將安用？

顧刑法所主，宜大公至正，罰一人而使千萬人知畏者是也。故曰：「利用刑人，以正法也。」

此爻，變則為［損］，［損］之初九曰：「己事遄往，無咎。酌損之。」
其斟酌適宜之義可見也。

【占問】

*   問戰征：爻曰「發蒙」，是為伐暴討罪之師，如大禹之征有苗，格則罷師而還，故曰：「以正法也。」
*   問營商：初居內卦之始，是必初次謀辦也。［坎］為難，爻曰「發蒙」，曰「用刑」，知營商必有阻礙，殆將興訟，得直理宜即止，若欲窮究，恐有害也，故曰「往吝」。
*   問功名：欲往求榮，恐反受辱，宜自休止。
*   問嫁娶：初居始位，爻曰「發蒙」，必在少年訂婚，既多事變，罷婚可也。
*   問六甲：初爻陰居陰位，生女，又恐生產有難。

【占例之28】

余親族田中平八氏來，以其弟某放蕩，欲使之悔悟，將以某托余家，筮得［蒙］之［損］。

爻曰：「初六，發蒙，利用刑人，用說桎梏，以往吝。」

斷曰：

［蒙］之卦象，山為水氣所蒸，朦朧不明，故謂之「蒙」。在人為邪欲所蔽，以致事理不明也。

某之為人，才智膽力，悉類其父，但年少失教，竟習紈绔，不知艱難，
故浪費貨財，好與匪僻為伍。

今使暫居余家，當先諭以處世之道，禁止他出，使之悔悟前非，
是亦「發蒙，利用刑人」之義也。

至其兄雖托於余，其母未免溺愛，恐有怨余教誨過嚴者。諺曰「人莫知其子之惡」，此之謂也。

既而果如此占，教之一年，因其伶俐之性質，遂生後悔，可望後來之成人也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**九二，包蒙，吉，納婦，吉，子克家。**

**《象****傳****》曰：子克家，剛柔接也。**

「包」者，「包容」之義。
「包蒙」者，包容眾蒙為之主也。

「納婦」者，受眾陰而為婦也。

「包蒙」言其量之能容；「納婦」言其志之相得；「子克家」言其居下而能任事；
故曰：「吉。」

二爻以陽居陰，具剛明之才，中和之德，當啟蒙之任，
能以寬嚴適宜，訓導有方，可為君蒙之師也。

［蒙］一卦，只有兩個陽爻，餘爻皆陰。

上九之陽過剛，至於「擊蒙」，唯九二之陽得中，故能「包蒙」。

且二爻之位，臣也，子也，在臣則與六五柔中之君，陰陽相應，斯內為同僚所悅服。

外為眾人所歸向，雖婦人之性柔暗難曉，能以柔納之，自得親睦，
故謂之「包蒙吉，納婦吉」也。

在子則能事六五之父，統眾陰之子弟，以修齊家道，故曰「子克家。」

夫子能治家，則家道日隆，父之信任專矣；臣能敷教，則民德日新，君之信任專矣。

《象》曰：「剛柔接也」，即所謂上下合德也。

《象傳》之意，以二為臣，則以五為君，以二為子，則以五為父，
事雖異，義則一也。

剛指九二，柔指六五，九二與六五，陰陽相應，以剛中之子，繼柔中之父，能治家道，
謂之「子克家，剛柔接也」。

以陽剛愛陰柔，故有「納婦」之象；居下位而能任上事，故有「子克家」之象。

互卦為［震］，［震］為長子，有主器成家之象。

【占問】

*   問戰征：二爻以陽居陽，爻曰：「包蒙」，有包括群陰之象。
    《象》曰：「剛柔接也。」剛柔者、兩軍也；「接」，接戰也；「克家」，猶言克敵也。
    占例婦為財，子為福，既克敵軍，又納其財，並受其福，大吉。
*   問營商：二上以兩陽包三陰，一陽在內，一陽在外，
    有包羅財物，出販外地之象，故曰：「包蒙吉」。
    「納婦」者，是必旅居納婦也，有婦復有子。「克家」者，必其子能繼父業也。
*   問功名：想不在其身，而在其子也，故曰「子克家」。
*   問家宅：曰「包蒙」，以［艮］包［坎」，是必山環水抱之地。
    曰「納婦」、曰「克家」，是宅必有佳婦佳兒，克振家業，吉。
*   問婚姻：玩爻辭，有二吉，明言有婦有子，吉莫大焉。
*   問六甲：生男，主富貴。

【占例之29】

友人藥師寺氏來告曰：「余自少努力，業務勵精之久，漸興家產，
然不幸無子，因養親族之子，以家產托之。

故親族中皆欲為吾子之想，務輔助之，使之各就產業，各營一家。

無如彼多不知處世之苦，不思余之家產，出於焦心竭力之余，洵非容易。

而一族中互懷不和，頗生嫉妒，余之所言，亦皆陽順之而陰背之，
恐余之歿後，必致親族敵視，余心所不安也。處之如何而可？為請一筮。」

筮得［蒙］之［剝］。

爻辭曰：「九二，包蒙，吉，納婦，吉，子克家。」

斷曰：

人當幼稚之時，首宜求師就學，教以道義，啟其聰明，長則自能興事立業，克成家道。

若棄而不教，不得諉其咎於子弟，諺云「養不教，父之過，教不言，師之惰」，可為戒矣。

然教之道，有嚴有寬，嚴則致怨，不如寬而有恩，故曰「包蒙吉」。

且此卦上互［坤］，［坤］母也，下互［震］，［震］子也，
是教其［震］子，並［坤］母，而亦容納之，是以吉也。

迨其子長成，克治其家，斯不負教者之苦心矣。

在足下智識活潑，勉強起家，能分財以撫育親族，使之各居其業，繼承祖先，其情可謂摯矣。

而欲使親族，咸知奮勉，一如足下之經營，其望未免過奢也。

親族中既無足下之才，又無足下之運，殊難相強。

今占此爻，明示「包蒙」二字，蓋勸足下唯以包容為量，不須苛責。

人之至親，莫如父子兄弟，往往父子兄弟之間，性情不同。

父不能使其子皆為肖子；兄不能使其弟皆為悌弟，況與親族者乎？

唯一一以包容待之，斯明者必能知恩，而不明者亦將惑而自化。斯彼此可以無憂矣。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六三，勿用取女，見金夫，不有躬，无攸利。**

**《象****傳****》曰：勿用取女，行不順也。**

「金夫」，猶曰丈夫也。
金者，陽爻之稱，取剛堅之義，指九二，九二包君蒙，故有富之象。
曰「金夫」者，為別上九正應之夫。

三爻陰柔而不中正，暗昧而居［坎］險之極，不能守貞而待時，
故求而不止，欲而不擇，其行偏僻、其事暖昧，
見九二為君蒙所歸，得時之盛，因捨上九正應之夫，欲從近比之九二。

操行不正，不能復持其身，娶此多欲之女，必無所利也，
故曰：「勿用取女，見金夫，不有躬，無攸利。」

［艮］山止而不動，［坎］水流而不止，可見「不有躬」之象。

又［坎］為盜，此爻變則為［巽］，［巽］為近利，見人之有金，破節敗名，不復知有躬。

此爻又變而為［蠱］，以［巽］之長女，從［艮］之少男，惑亂之象。

爻辭雖指女與夫言，比喻之辭，凡陰柔多欲者，皆可類推。

九二有剛中之德，必不比六三而為不義之行，
惟六三以不中正，欲自比九二，故繫辭於六三，以見罪在六三也。

《象傳》之意，謂陽倡而陰和，男行而女隨，順也；
以女求男，於理已悖，況捨正應之夫，而從近之金夫乎？
故曰：「勿用取女，行不順也。」

【占問】

*   問戰征：爻曰「勿用取女。」女陰象，凡占書以女爻為財，金亦財也。
    言行軍宜散財以容眾，不宜斂財以取怨，如擄掠財物，必致師敗身亡，
    曰「勿用」，誡之深矣。
*   問營商：六三以陰居陽，陰內陽外，是必行商出外也。
    行商最忌貪色，男戀其色，女圖其財，一入騙局，小則破財，大則傷身。
    《象》曰：「行不順也。」順與慎音同義通，可不慎哉！
*   問家宅：玩爻辭，所謂「牝雞司晨，惟家之索」，是宜深誡。
*   問功名：婦道通於臣道，見財忘義，必致聲名破敗，為女不貞，即為臣不忠也。
*   問六甲：生男。 

【占例之30】

某貴顯當維新前脫藩，而與諸藩浪士交，共倡大義，奔馳東西，偶歸鄉里，遂為藩吏所忌。

親族多疏散，以致妻女亦不善遇，正如蘇秦歸來，裘敞金盡，妻不下機，嫂不為炊時也。

既而維新之世，仕升顯職，設邸東京，招致家族，
彼糟糠之妻，性質樸野，容貌動止，多不適意。
加以前日疏己之嫌，遂去之，外狎一婦，情好最密，謀納為妻。

一日來謂曰：「予將娶妻，請占其良否？」筮得［蒙］之［蠱］。

爻辭曰：「六三，勿用取女，見金夫，不有躬，无攸利。」

斷曰：

「蒙」者，物之蒙昧而未發達之稱，為幼稚之義。
然非專指「童蒙」，凡人無道義之教者，總謂之「蒙」。

今足下欲娶情婦，占得此爻，《爻辭》曰「見金夫，不有躬」，此女必有淫行，想是藝妓之女。
「金夫」者，謂將以金贖其躬矣。恐品格不正，難諧永好。

此女以一時之舉動，投足下之意，足下將欲娶之，
若娶此女，後來恐別生葛藤，繫累不絕，其有悔必也。

足下閥閱家風，素守清白，如娶藝妓，必不適堂上之意，
而彼婦暫時忍耐，未必能永守清規，足下即不去之，彼也將下堂求去也。

某不用余言，納之，後果如此占。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六四，困蒙，吝。**

**《象****傳****》曰：困蒙之吝，獨遠實也。**

四爻以陰居陰，其位不中，如［艮］下山足，牢不可移，謂頑固而不知遷善也。

近六五之君，才拙而任重，無賢者以輔導，故不堪困苦，而終為鄙吝之行，
所謂「困而不學，民斯為下」者也。

蓋［艮］之少男，柔弱不中，昏蒙未啟，與群宵為伍，應比皆陰，無剛明之親援。

凡親我者皆陰柔不正之徒，則聰明無自發，昏昧無由開，是以其為事也，無不困也，
謂之「困蒙，吝」。

窒而不通曰困，納而不出曰吝，困猶病者之忌醫，吝猶過者之諱師，
如此者，教之雖以其道，不能從也，其吝甚矣。

《象傳》之意，此卦初爻比九二，三爻應上九而比九二，五爻應九二而比上九，
各有陽剛之應比，得賢師良友之輔導，獨此爻陷三陰之中，而不得剛實之師友，
故曰：「困蒙之吝，獨遠實也。」

獨者，無助之謂，陽以生為主，故稱實也；「遠實」者，自我遠道之義也。

人而遠道，孟子所謂自棄者。

【占問】

*   問戰征：行軍宜深入顯出，曰「困蒙」，是入陰險之地，而不能出也，故困。
    足以濟困者，在初爻之陽，六四距初間隔二爻，陽為實，故「遠實」。
    是知救兵在遠，不能及也。凶。
*   問營商：經商之道，宜亨不宜困，宜通不宜吝。「實」資本也，「遠實」則傷其資矣，
    困蒙之吝，其道窮矣。
*   問時運：蒙，暗昧也；困，厄窮也；蒙而困，其終困矣。
*   問家宅：據爻辭觀之，家業困苦，宅地幽僻，《象》「獨遠實也」，是必孤村而乏鄰居也。
*   問六甲：生女。是女必少兄弟，故曰獨。 

【占例之31】

烏尾得庵居士，余素所敬信也。

明治二十三年(1889)十二月，與古莊嘉門氏等數人訪余，曰：

「明年以國會開設之期，吾輩立一主義，欲有所倡導，請占其氣運如何？」

筮得［蒙］之［未濟］。

爻辭曰：「六四，困蒙，吝。」

斷曰：

此卦山前水氣蒸發，朦朧不明之象。
《易》有［屯］［困］［蹇］［坎］四難卦，其當之者，不能容易脫險，
如［蒙］則否，雖陷［坎］險，由其爻之所居，有智識者，自得免險也。

今以四爻觀之，承乘應皆陰柔，無助吾之力，在人則無賢師良友，不得啟發其蒙之時也，
故曰「困蒙，吝」。

君學通古今，才兼文武，其所欲倡導之主義，為天下之公道，
加之以卓絕之識見，豪邁之膽力，故以理論之，如天下無敵者。

然得［蒙卦］則天下之人，總如童蒙，不識是非邪正，
猶暗夜不辨鳥之雌雄，是以君雖說得中正道理，終不能開發其悟。

「困蒙」者，是無其效也，
然過此一年，至五爻「童蒙吉」之時，下有九二陽爻之應，得以輔導，自可大遂其志也。

後果如此占。

【占例之32】

明治二十七年(1894)冬至，占二十八年貴族院院議，筮得［蒙］之［未濟］。

爻辭曰：「六四，困蒙，吝。」

斷曰：

此卦山下有水之象，水自山上流下，前途不知所之。
人亦如此，故雖賢哲之士，得此卦則固有之智識，為物所蔽，為言行蒙昧之時也。

今以貴族院見之，若不覺自己之蒙昧，而焦慮國事，
猶瞽盲之人，不見全象，而評其形狀，謂之「困蒙之吝，獨遠識也」。
為明年院議不舉之占也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**六五，童蒙，吉。**

**《象****傳****》曰：童蒙之吉，順以巽也。**

五爻以陰居陽，柔順謙虛，下應九二；
［艮］之少男，得柔中之德，而居尊位，幼主臨下之象。

九二之賢臣，有剛中之德，能輔佐六五之君，
而幼主自知年少，委政賢相，無為而治，如成王之於周公是也。

人主能不挾威權，捨己從人，任賢不二，如「童蒙」之得賢師，專心聽受，
故曰：「童蒙，吉。」

《象傳》之意，以人主之尊，生長富貴之中，不知處世之艱苦，
往往疏忠言，遠耆德，以致敗亂國家，在所不免。

今六五能順九二，故曰：「童蒙之吉，順以巽也。」
此爻互卦為［坤］，［坤］為順，變則為［巽］，順巽二字，出於此。

《易》中以九居五，以六居二者，雖當其位，其辭多艱；
以六居五，以九居二者，雖不當其位，其辭多吉。

蓋君貴以剛健為體，在虛中為用；
臣貴以柔順為體，以剛中為用；斯上下交而其志同也。是卦之通例也。

【占問】

*   問戰征：五互［坤］，辰在未，值井，弧矢九星在井東南，主伐叛。
    又東為子孫星，爻曰：「童蒙」，是帥子弟以從軍也，故吉。
*   問營商：五為卦主，爻曰「童蒙」，是必店主尚在童年。
    五應二，《正義》云：「委物以能」，謂委付事物於有能之人，是委二也。
    蓋五爻店主，自知年少，順從二爻，以為經紀，故曰「童蒙吉」。
*   問功名：年在「童蒙」，功未成，名未就，惟能順聽二爻師教，則成就未可量也，
    故曰「吉」。
*   問婚姻：［蒙］上體［艮］，［艮］為少男，是以幼年訂姻也，故曰「童蒙吉。」
*   問六甲：生男。 

【占例之33】

友人福原實君，一日來訪，告以榮轉沖繩縣知事，且請占前途吉凶。筮得［蒙］之［渙］。

爻曰：「六五，童蒙，吉。」

斷曰：

此卦事物之理未明，蒙昧幼稚之像，故謂之［蒙］。

按此卦以陽爻為師，以陰爻為弟子。
今六五陰而應陽，以位得中正，猶童蒙之天稟本美，絕無私欲，故吉。

足下之性質溫厚沉實，余之所知也。

赴任之後，接待僚屬，宜磊磊落落，不挾一私，豁達大度，虛懷聽受，
自然上下同心，彼此相待，公私皆有益也。

以［蒙卦］見之，足下初蒞其位，風俗人情，未免蒙昧無知，
擇屬官中通達事務者委任之，藉彼之明，啟我之蒙，是為緊要。

此占有實與足下之性質符合者，足下能體認是理，而從事縣務，後必奏實功也。
是所以曰「童蒙吉」也。

【占例之34】

明治二十七年(1894)冬至，占明年眾議院之形勢，筮得［蒙］之［渙］。

爻曰：「六五，童蒙，吉。」

斷曰：

［蒙］者，山下有水之象，在人為智識不明，不知事理之向方也。

先是眾議院創議，節省政費，每年減之，不詳度政府之動為，不留意各國之形勢。

此議紛起，政府頗以財費不足為憂。
後忽有征清之敕，於是眾議員輩，皆作青天霹靂之想，
在廣島集議，不終日而決公債一億萬元募集之議，是謂「發蒙」也。

蒙也者，非謂愚也，幼而智識未開之謂，故曰「童蒙」。 

今得五爻，有「童蒙」受教，啟迪聰明之意，故曰「童蒙吉」。為明年院議之占也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆

**上九，擊蒙，不利為寇，利禦寇。**

**《象傳》曰：利用禦寇，上下順也。**

「擊蒙」者，謂不能「包蒙」，而杖作教刑，怒而出之以擊也。

此卦四陰二陽，四陰皆蒙昧，二陽均有剛明之才德，足以擊蒙也。

九二有剛中之德，訓導中節，寬嚴適宜，其於蒙能包之，所謂「董之用勸」。

此爻以陽居陰，剛極失中，其於蒙也，乃擊之，所謂「戒之用威」。

此「擊」字，比「包蒙」之「包」，「發蒙」之「發」，淩厲嚴刻，不言可知矣。

然「童蒙」而不從教，初「發」之而不知感，繼「包」之而不知悟，教之術亦幾窮矣，
上九亦出於勢之不得己也。

至「擊」之太甚，未免過於凶暴，是擊之者，反為寇也，故曰：「不利為寇。」

然因其蒙頑不靈，一味優容而不惕之以威，將死蒙極而流為寇，是寬之適以害之。

擊之者，治蒙雖嚴，正所以禦其為寇也，故曰「利禦寇」也。

曰「為寇」者，寇在我也；曰「禦寇」者，寇在彼也。

［艮］為手，有擊之象；［坎］為盜，有寇之象；［艮］止於上，有禦寇之象。

上九雖應於三，三之行不順，是寇也，非婚媾也，故利禦之也。

此爻變則為［師］，［師］又有擊之象，乃寇之象。

《象傳》之意，此卦有剛明之德，比六五而輔翼之，應六三而訓導之；
且自上九至六三，其應比之間，無有一陽之障礙，是為柔順之極，
故曰：「利用禦寇，上下順也。」

【占問】

*   問戰征：上辰在戌，上值奎，奎主庫兵，禁不違時，故曰「利禦寇。」
*   問營商：商業一道，全在利用，又貴順取，逆取為寇，順取則為禦寇。
    「上下」者，賣買兩家，賣買和洽，則上下順矣。吉。
*   問婚姻：「擊蒙」，馬鄭作「繫蒙」，恰合月下老人紅絲繫足之意。
    ［屯卦］兩言「非寇婚媾」，是佳偶為婿，怨偶為仇之謂也。
    利用禦寇，必為佳偶。婦道貴順，《象》曰「上下順也」，是必家室和平也。吉。
*   問六甲：生男。此男童年，必宜嚴教。

【占例之35】

某氏為朋友調排事務，恐反生枝節，請占一卦，筮得［蒙］之［師］。

爻辭曰：「上九，擊蒙，不利為寇，利禦寇。」

斷曰：

此卦內卦為水，外卦為山，山被水氣所蒙，故有朦朧不明之象。
水陰也，山陽也。君之朋友，想為陰柔者所蒙，以致多事，
君將居問而處置之，則必去其蒙，而後其事得以就理。

始君舉正理而婉說之，彼等蒙頑性成，固非可容易了解，
於是君乃盛氣相爭，直摘其奸，攻擊太甚，在朋友不特不感其情，反將以寇讎視君也，
故曰「不利為寇」。

不知朋友之所以不悟，實被陰柔者所蒙，彼陰柔者乃真寇也，君當擊而御之，斯其事可理，
故曰「利禦寇」。

某氏謝而從之。

【占例之36】

明治二十七年(1894)冬至，占二十八年我國與英國交際，筮得［蒙］之［師］。

爻辭曰：「上九，擊蒙，不利為寇，利禦寇。」

斷曰：

此卦山下有靄，朦朧不可遠望之象，故名此卦曰［蒙］。

人得此卦，為彼我之情不通而不知所為也。國家之交際，亦猶是耳。

夫智識未明者，謂之「童蒙」。此卦各爻有教蒙之義。

陽爻為師，陰爻為弟子。上爻陽而失中，持之過激，未免薄於情義，甚至反招其怨，
故謂之「擊蒙，不利為寇，利禦寇」。

今得此卦，以我國擬純良之弟子，以英國為傲慢之師，
當我國與清國交戰得勝，彼因之起妒忌之念。
上爻幸居無位之地，故不須勞心，即不以師視之亦可，惟敬而遠之，溫言寬容，以敦交誼。

彼雖有干涉之舉，婉辭謝之，不可結寇也，謂之「不利為寇，利禦寇」也。

☆¸.•°*”˜˜”*°•.¸☆ ★ ☆¸.•°*”˜˜”*°•.¸☆  ☆¸.•°*”˜˜”*°•.¸☆
